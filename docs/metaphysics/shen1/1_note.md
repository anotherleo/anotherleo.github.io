## 一、论十干十二支

天地之间，一气而已。惟有动静，遂分阴阳。有老少，遂分四象。老者极动静之时，是为太阳太阴；少者初动初静之际，是为少阴少阳。有是四象，而五行具于其中矣。水者，太阴也；火者，太阳也；木者，少阳也；金者，少阴也；土者，阴阳老少、木火金水冲气所结也。

> 【徐注】阴阳之说，最为科学家所斥，然天地间日月寒暑，昼夜男女，何一而非阴阳乎？即细微如电子，亦有阴阳之分。由阴阳而析为四象，木火金水，所以代表春夏秋冬四时之气也。大地之中，藏水，以及金属之矿，孰造成之？万卉萌生，孰使令之？科学万能，可以化析原质，造成种子，而不能使其萌芽，此萌芽之活动力，即木也。故金木水火，乃天地自然之质。万物成于土而归土，载此金木水火之质者，土也。人秉天地之气而生，暖气，火也；流质，水也；铁质，金也；血气之流行，木也。而人身骨肉之质，运用此金木水火者，土也。人生秉气受形，有不期然而然者，自不能不随此自然之气以转移也。

有是五行，何以又有十干十二支乎？盖有阴阳，因生五行，而五行之中，各有阴阳。即以木论，甲乙者，木之阴阳也。甲者，乙之气；乙者，甲之质。在天为生气，而流行于万物者，甲也；在地为万物，而承兹生气者，乙也。又细分之，生气之散布者，甲之甲，而生气之凝成者，甲之乙；万木之所以有枝叶者，乙之甲，而万木之枝枝叶叶者，乙之乙也。方其为甲，而乙之气已备；及其为乙，而甲之质乃坚。有是甲乙，而木之阴阳具矣。

> 【徐注】五行各分阴阳而有干支。天干者，五行在天流行之气也；地支者，四时流行之序也。

何以复有寅卯者，又与甲乙分阴阳天地而言之者也。以甲乙而分阴阳，则甲为阳，乙为阴，木之行于天而为阴阳者也。以寅卯而阴阳，则寅为阳，卯为阴，木之存乎地而为阴阳者也。以甲乙寅卯而统分阴阳，则甲乙为阳寅卯为阴，木之在天成象而在地成形者也。甲乙行乎天，而寅卯受之；寅卯存乎地，而甲乙施焉。是故甲乙如官长，寅卯如该管地方。甲禄于寅，乙禄于卯，如府官之在郡，县官之在邑，而各司一月之令也。

> 【徐注】甲乙皆本，同为在天之气。甲为阳和初转，其势方张；乙为和煦生气，见于卉木之萌芽。虽同为木，而其性质有不同。甲乙为流行之气，故云行乎天；寅卯为时令之序，故云存乎地。流行之气随时令而转移，故甲乙同以寅卯为根，而亥未辰皆其根也(见下阴阳生死节)。天干通根月令，当旺之气，及时得用，最为显赫，否则，虽得为用，而力不足，譬如府县之官，不得时得地，则不能发号施令，不得展其才也。
>
> 十干即是五行，而分阴阳，然论其用，则阳干阴干各有不同。《滴天髓》云：“五阳从气不从势，五阴从势无情义”。盖阳干如君子，阳刚之性，只要四柱略有根，或印有根，则弱归其弱，而不能从；五阴则不然，四柱财官偏盛，则从财官，即使日元稍有根苗，或通月令之气，亦所不论。然或印绶有根，则又不嫌身弱，不畏克制。此阴与阳性质之不同也。如伍廷芳造，
>
> 壬寅 丁未 己卯 乙亥，己土虽通根月令，而见木之势盛，即从木，所谓从势无情义也(见下用神节)。又如阎锡山造，
>
> 癸未 辛酉 乙酉 丁亥，乙木只要有印通根，不怕身弱，煞透有制，即为贵格。又如许世英造，
>
> 癸酉 辛酉 乙丑 辛巳，十九误作从煞，不知印绶有根，即不嫌身弱，仍喜制煞之运。此又阴干之特点也(见下格局高低篇)。阳干则不然，如虞和德造，
>
> 丁卯 丙午 庚午 己卯，庚金虽弱，透印有根，即不能从，身弱自为其弱，运行扶身之地，自然富贵，特劳苦耳。此不同之点也。然阳干亦非绝对不能从者，如逊清宣统造，
>
> 丙午 庚寅 壬午 壬寅，印比皆无根，则不得不从。此所谓从气不从势也，其理甚深，非可猝喻，学者多阅八字，经验积久，自能会悟，非文字所能达也(按本章论干支性质，虽为初步，实为最深；命理精微之点，即为干支阴阳性质之别，学者不妨置之后图，俟研习入门之后，自知其重要也)。

甲乙在天，故动而不居。建寅之月，岂必当甲？建卯之月，岂必当乙？寅卯在地，故止而不迁。甲虽递易，月必建寅；乙虽递易，月必建卯。以气而论，甲旺于乙；以质而论，乙坚于甲。而俗书谬论，以甲为大林，盛而宜斩，乙为微苗，脆而莫伤，可为不知阴阳之理者矣。以木类推，余者可知，惟土为木火金水冲气，故寄旺于四时，而阴阳气质之理，亦同此论。欲学命者，必须先知干支之说，然后可以入门。

> 【徐注】天干动而不居者，如甲己之年，以丙寅为正月；乙庚之岁，以戊寅为正月也。地支止而不迁者，正月必为寅，二月必为卯也。论气甲旺于乙，论质乙坚于甲者，甲木阳刚之性，乙木柔和之质，其中分别，可详《滴天髓》论天干宜忌节。大林微苗之喻，本为纳音取譬之词，俗书传讹，而无知之人妄执之耳。学命者先明干支阴阳之理，察其旺衰进退之方，庶不致为流俗所误也。

## 二、论阴阳生克

四时之运，相生而成，故木生火，火生土，土生金，金生水，水复生木，即相生之序，循环迭运，而时行不匮。然而有生又必有克，生而不克，则四时亦不成矣。克者，所以节而止之，使之收敛，以为发泄之机，故曰"天地节而四时成"。即以木论，木盛于夏，杀于秋，杀者，使发泄于外者藏收内，是杀正所以为生，大易以收敛为性情之实，以兑为万物所说，至哉言乎！譬如人之养生，固以饮食为生，然使时时饮食，而不使稍饥以待将来，人寿其能久乎？是以四时之运，生与克同用，克与生同功。

然以五行而统论之，则水木相生，金木相克。以五行之阴阳而分配之，则生克之中，又有异同。此所以水同生木，而印有偏正；金同克木，而局有官煞也。印绶之中，偏正相似，生克之殊，可置勿论；而相克之内，一官一煞，淑慝判然，其理不可不细详也。

即以甲乙庚辛言之。甲者，阳木也，木之生气也；乙者，阴木也，木之形质也。庚者，阳金也，秋天肃杀之气也；辛者，阴金也，人间五金之质也。木之生气，寄于木而行于天，故逢秋天为官，而乙则反是，庚官而辛杀也。又以丙丁庚辛言之。丙者，阳火也，融和之气也；丁者，阴火也，薪传之火也。秋天肃杀之气，逢阳和而克去，而人间之金，不畏阳和，此庚以丙为杀，而辛以丙为官也。人间金铁之质，逢薪传之火而立化，而肃杀之气，不畏薪传之火。此所以辛以丁为杀，而庚以丁为官也。即此以推，而馀者以相克可知矣。

## 三、论阴阳生死

五行干支之说，已详论于干支篇。干动而不息，支静而有常。以每干流行于十二支之月，而生旺墓绝系焉。

阳主聚，以进为进，故主顺；阴主散，以退为退，故主逆。长生沐浴等项，所以有阳顺阴逆之殊也。四时之运，功成者去，等用者进，故每流行于十二支之月，而生旺墓绝，又有一定。阳之所生，即阴之所死，彼此互换，自然之运也。即以甲乙论，甲为木之阳，木之枝枝叶叶，受天生气，已经收藏饱足，可以为来克发泄之机，此其所以生于亥也。木当午月，正枝叶繁盛之候，而甲何以死？却不是外虽繁盛，而内之生气发泄已尽，此其所以死于午也。乙木反是，午月枝叶繁盛，即为之生，亥月枝叶剥落，即为之死。以质而论，自与气殊也。以甲乙为例，馀可知矣。

支有十二月，故每干长生至胎养，亦分十二位。气之由盛而衰，衰而复盛，逐节细分，遂成十二。而长生沐浴等名，则假借形容之词也。长生者，犹人之初生也。沐浴者，犹人既生之后，而沐浴以去垢；如果核既为苗，则前之青壳，洗而去之矣。冠带者，形气渐长，犹人之年长而冠带也。临官者，由长而壮，犹人之可以出仕也。帝旺者，壮盛之极，犹人之可以辅帝而大有为也。衰者，盛极而衰，物之初变也。病者，衰之甚也。死者，气之尽而无馀也。墓者，造化收藏，犹人之埋于土者也。绝者，前之气已绝，后之气将续也。胎者，后之气续而结聚成胎也。养者，如人养母腹也。自是而后，长生循环无端矣。

人之日主，不必生逢禄旺，即月令休囚，而年日时中，得长禄旺，便不为弱，就使逢库，亦为有根。时产谓投库而必冲者，俗书之谬也，但阳长生有力，而阴长生不甚有力，然亦不弱。若是逢库，则阳为有根，而阴为无用。盖阳大阴小，阳得兼阴，阴不能兼阳，自然之理也。

## 四、论十干配合性情

合化之义，以十干阴阳相配而成。河图之数，以一二三四五配六七八九十，先天之道也。故始于太阴之水，而终于冲气之土，以气而语其生之序也。盖未有五行之先，必先有阴阳老少，而后冲气，故生以土。终之既有五行，则万物又生于土，而水火木金，亦寄质焉，故以土先之。是以甲己相合之始，则化为土；土则生金，故乙庚化金次之；金生水，故丙辛化水又次之；水生木，故丁壬化木又次之；木生火，故戊癸化火又次之，而五行遍焉。先之以土，相生之序，自然如此。此十干合化之义也。

> 【徐注】十干配合，源于《易》天一、地二、天三、地四、天五、地六、天七、地八、天九、地十之数，而以为十干之合即河图之合，其实非也。河图一六共宗(水)，二七同道(金)，三八为朋(木)，四九为友(火)，五十同途(土)。堪舆之学，以盘为体，根于河图，以运为用，基于洛书，此与命理不同。命理十干之合，与医道同源，出于〈内经·五运大论〉。曰：丹天之气，经于牛女戊分；黅天之气，经于心尾己分；苍天之气，经于危室柳鬼；素天之气，经于亢氐昴毕；玄天之气，经于张翼奎娄。所谓戊己之间，奎璧角轸，乃天地之门户也。戌亥之间，奎璧之分也；辰己之间，角轸之分也。故五运皆起于角轸。甲己之岁，戊己黅天之气，经于角轸，角属辰轸属巳，其岁月建，得戊辰己巳，干皆土，故为土运。乙庚之岁，庚辛素天之气，经于角轸，其岁月建，得庚辰辛巳，干皆金，故为金运。丙辛之岁，壬癸玄天之气，经于角轸，其岁月建，得甲辰乙巳，干皆木，故为木运。戊癸之岁，丙丁丹天之气经天于角轸，其岁月建得丙辰丁巳，干皆火，故为火运。夫十干各有本气，是为五行，若五合所化，则为五运。曰运者，言天之纬道，临于辰巳者，为何纬道也？星命家逢辰则化之说，亦出于此，与河图配合之义有不同也(详《命理寻源》)。

其性情何也？盖既有配合，必有向背。如甲用辛官，透丙作合，而官非其官；甲用癸印，透戊作合，而印非其印；甲用己财，己与别位之甲作合，而财非其财。如年己月甲，年上之财，被月合去，而日主之甲乙无分；年甲月己，月上之财，被年合去，而日主之甲乙不与是也。甲用丙食与辛作合，而非其食，此四喜神因合而无用者也。

> 【徐注】八字入手，先宜注意干支之会合，千变万化，皆出于此。十干相配，有能合不能合之分；既合之后，有能化不能化之别。本篇专论其合也。官非其官者，言不以官论也。盖相合之后，不论其能化与否，其情不向日主，不能作为官论也(此指年月之干相合，或年月之干与时干合而言，若与日相合，不作此论，详下合而不合节)。甲木日主，月干透辛为官，年干透丙，丙辛相合，官与食神，两失其用；甲用癸印，透戊作合，财印两失其用。余可类推。
>
> 年己月甲，年干之己，先被月干之甲合去；年甲月己，月干己财，先被年干甲木合去，日主之甲无分。序有先后，不作妒合争合论也。详下合而不合节。
>
> 又如甲逢庚为煞，与乙作合，而煞不攻身；甲逢乙为劫财，甲逢丁为伤，与壬作合，而丁不为伤官；甲逢壬为枭，与丁作合，而壬不夺食。此四忌神因合化吉者也。
>
> 喜神因合而失其吉，忌神亦因合而失其凶，其理一也，但亦须看地支之配合如何耳。如地支通根，则虽合而不失其用，喜忌依然存在。兹举例如下：
>
> 癸未 辛酉 甲申 丙寅
>
> 庚申 己未 戊午 丁巳 丙辰 乙卯 甲寅
>
> 丙辛相合，而官旺通根。此为官多同煞，以丙火制官为用也。此为安徽主席刘镇华之造。
>
> (林注：此造身弱，制之以刑不若化之以德，当取癸水为用，用水喜木，名“众杀加身、一仁可化”)
>
> 戊子 癸亥 庚寅 戊寅
>
> 甲子 乙丑 丙寅 丁卯 戊辰 己巳
>
> 戊癸相合，而癸水通根，泄气太重，以戊土扶身制伤为用。此为实业家洗冠生造。
>
> 然则如何方为两失其用耶？兹再举例以明之：
>
> 丙午 辛卯 戊寅 甲寅
>
> 丙辛合而不化，无丙可用辛制甲，无辛可用丙化甲，两皆有用，因合而两失其用也。
>
> 己卯 甲戌 乙亥 己卯
>
> 年月甲己，本属无用，因合使两失其用，格局反清。此张绍曾造也。

盖有所合则有所忌，逢吉不为吉，逢凶不为凶。即以六亲言之，如男以财为妻，而被别干合去，财妻岂能亲其夫乎？女以官为夫，而被他干合去，官夫岂能爱其妻乎？此谓配合之性情，因向背而殊也。

> 【徐注】干支配合，关系甚巨，盖凶不为凶，固为美事，而吉不为吉，则关系甚重。有紧要相用，被合而变其格局者，有救护之神被合失其救护之用，而凶神肆逞者，不可不辨也。举例如下：
>
> 丁卯 壬子 壬申 甲辰
>
> 辛亥 庚戌 己酉 戊申 丁未 丙午
>
> 本为水木伤官用财，无如丁壬一合，火失其焰，水旺木浮，只能顺其旺势而行金水之地也(见下用神节)
>
> 庚申 乙酉 丁丑 庚戌
>
> 丙戌 丁亥 戊子 己丑 庚寅 辛卯
>
> 本为火炼真金格局，乙庚相合，印为财破，虽生富厚之家，而天生哑子，终身残废也。
>
> 原局十干配合，其关系之重如此；而行运逢合，此五行中这关系，亦不亚于原局。譬如甲用辛官，癸丁并透，木以癸印制伤护官为用，而行运见戊，合去癸水，则丁火得伤其官星矣。或甲用辛官，透丁为伤，行运见壬，合去丁伤而官星得用矣。为喜为忌，全在配合，不论其化与否也(详见行运节)。运干配合原局，其化与不化，全视所坐地支是否相助，与原局所有者，看法亦相同也。

## 五、论十干合而不合

十干化合之义，前篇既明之矣，然而亦有合而不合者，何也？

> 【徐注】十干相配，非皆合也；既合之后，非皆能化也。上篇论十干相配而合，本篇论十干配而不合。学者宜细辨之。化之义另详。

盖隔于有所间也，譬如人彼此相好，而有人从中间之，则交必不能成。譬如甲与己合，而甲己中间，以庚间隔之，则甲岂能越克我之庚而合己？此制于势然也，合而不敢合也，有若无也。

> 【徐注】有所间隔，则不以合论，然间隔非必克制也，如：
>
> 甲子 丁卯 己亥 戊辰
>
> 甲己合而间丁，则甲木生火而火生土，所谓以印化官也。此新疆杨增新都督造。
>
> 癸巳 壬戌 乙巳 戊寅
>
> 戊癸合而间乙，惟其不合，故财局可以用印。此浙江公路局长朱有卿造。见财印用节。

又有隔位太远，如甲在年干，己在时上，心虽相契，地则相远，如人天南地北，不能相合一般。然于有所制而不敢合者，亦稍有差，合而不能合也，半合也，其为祸福得十之二三而已。

> 【徐注】隔位太远，则合之效用减少，有以失其原来之力为喜。有以不失其力为喜。或虽遥隔而仍作合论，各视其格局配合而已。如：
>
> 丁卯 丙午 丙子 壬辰
>
> 煞刃格，以煞制刃为用。丁壬相合，因遥隔，壬煞不失其用，而煞刃格以成。此龙济光之造也。
>
> 乙酉 甲申 丁巳 庚戌
>
> 乙庚相合，通月令之气，虽遥隔而仍合，以庚劈甲引丁为用。张耀曾之造也(按此造乙庚之间，隔以丁火，可以与上节参观)。

又有合而无伤于合者，何也？如甲生寅卯，月时两透辛官，以年丙合月辛，是为合一留一，官星反轻。甲逢月刃，庚辛并透，丙与辛合，是为合官留煞，而煞刃依然成格，皆无伤于合也。

> 【徐注】两官并透，名为重官；两煞并透，是为重煞。合一留一，反以成格。官煞并透，是为混杂，合官留煞，或合煞留官，反以取清。如：
>
> 辛酉 丙申 庚子 丙戌
>
> 此北洋领袖王士珍之造也。辛合丙煞，合一留一，依然为煞刃格也。
>
> 壬寅 戊申 丙寅 癸巳
>
> 此合官留煞也。又《三命通会》以合为留，以克为去，如此造戊克壬合癸，名去煞留官，各家所说不同也。
>
> 按合而无伤于合者，去一留一也，或克而去之，或合而去之，其意相同。如林主席森命造，戊辰、甲寅、丁卯、戊申，戊土伤官，年时两透，用甲克去年上伤官，而留时上伤官以生财损印，格局反清，其意一也。无食伤则财无根，两透则嫌其重，去一留一，适以成格。

又有合而不以合论者，何也？本身之合也。盖五阳逢财，五阴遇官，俱是作合，惟是本身十干合之，不为合去。假如乙用庚官，日干之乙，与庚作合，是我之官，是我合之。何为合去？若庚在年上，乙在月上，则月上之乙，先去合庚，而日干反不能合，是为合去也。又如女以官为夫，丁日逢壬，是我之夫，是我合之，正如夫妻相亲，其情愈密。惟壬在月上，而年丁合之，日干之丁，反不能合，是以己之夫星，被姊妹合去，夫星透而不透矣。

> 【徐注】本身日元也，日元之干相合，除合而化，变更性质之外，皆不以合论。盖合与不合，其用相同，而合更为亲切。如：
>
> 戊戌 甲子 己巳 戊辰
>
> 月令偏财生官，劫财重重，喜得甲己相合，官星之情，专向日主，制住比劫，使不能争财，所谓用官制劫护财也。见论星辰节。
>
> 戊寅 己未 甲寅 乙亥
>
> 甲用己财；甲己相合，己土之财，专向日主也。见星辰节。
>
> 合去合来，各家所说不同。《三命通会》云：闲神者，年月时之干也。故云合官忘贵、合煞忘贱。若日主相合，则合官为贵，合煞为贱矣。窃谓闲神相合，亦有合去不合去之别。譬如甲用辛官，透丙相合，则合去；甲用庚煞，透乙相合，则虽合而不去。书云：“甲以乙妹妻庚，凶为吉兆”。相合则煞不攻身，非谓去之也。乙用辛煞。透丙则合而去之。乙用庚官，月干再透乙以相合，则官仍在，并不合去也。惟以官为用神，则用神之情有所分，不专向日主。如女命以官为夫，则为夫星不专，透而不透也。又日主本身相合，无合去之理；然因不能合去，亦有向背之别。兹举例如下：
>
> 丙戌 辛卯 辛巳 戊戌
>
> 一丙合两辛，官星虽不合去，而用神之情不专矣。
>
> 己酉 丙子 戊辰 癸亥
>
> 丙火调候为用，无如戊癸相合，日主之情，向财不向印，癸水虽不能越戊克丙，而日主向用之情不专矣。

用神之情，不向日主，或日主之情，不向用神，皆非美朕也。

然又有争合妒合之说，何也？如两辛合丙，两丁合壬之类，一夫不娶二妻，一女不配二夫，所以有争合妒合之说。然到底终有合意，但情不专耳。若以两合一而隔位，则全无争妒。如

庚午 乙酉 甲子 乙亥，两乙合庚，甲日隔之，此高太尉命，仍作合煞留官，无减福也。

> 【徐注】以两合一，用神之情不专，已见上例，若隔位则无碍。如：
>
> 庚申 乙酉 癸未 乙卯
>
> 两乙合庚而隔癸，全无争妒之意，亦无不专之弊。此朱家宝命造也。高太尉造为合煞留官，化气助官，朱造印格用食，均无减福泽。
>
> 癸酉 癸亥 戊子 丁巳
>
> 两癸合戊，虽不以合论，而终有合意。为财格用禄比，财向日主，故为富格，亦无争妒与不专之弊也。为钜商王某造。
>
> 然则如何方为争合妒合乎？此须察其地位也。如：
>
> 丙戌 壬辰 丁未 壬寅
>
> 两壬夹丁，为争合妒合。乃顾竹轩造是也。
>
> 丙午 丙申 辛卯 丙申
>
> 三丙争合一辛，又不能化。多夫之象，女命最忌。

今人不知命理，动以本身之合，妄论得失；更有可笑者，书云“合官非为贵取”，本是至论，而或以本身之合为合，甚或以他支之合为合，如辰与酉合、卯与戌合之类，皆作合官。一谬至此子平之传扫地矣！

> 【徐注】合官非为贵取，《三命通会》论之至详。所谓闲神相合，则合官忘贵，合煞忘贱；日主相合，则合官为贵，合煞为贱(日主无合煞)其理至明。今人不仔细研究，妄谈得失，无怪其错谬百出也。
>
> 十干配合，有合而化，有合而不化者，本书未论合化，附志于此。何谓能化？所临之支，通根乘旺也。如上朱家宝造，乙庚相合支临申酉，即为化金；日元本弱，得此印助，方能以时上乙卯，泄秀为用，所谓印格用食也。又如上某哑子造，
>
> 庚申 乙酉 丁丑 庚戌，亦为化金，因合化而印被财破也(见上性情章)
>
> 丁亥 壬寅 丙子 丁酉
>
> 丁壬相合，支临寅亥，必然化木，作为印论。
>
> 癸巳 戊午 丙午 庚寅
>
> 戊癸相合，支临巳午，必然化火，作为劫论。
>
> 右两造摘录《滴天髓征义》兄弟节。
>
> 日干相合而化，即为化气格局。举例如下。
>
> 己卯 丁卯 壬午 甲辰
>
> 丁壬相合，生于卯月，木旺秉令，时逢辰，木之原神透出，为丁壬化木格。
>
> 戊辰 壬戌 甲辰 己巳
>
> 甲己相合，生于戌月，土旺乘权，化气有余；年得戊辰，原神透出，为甲己化土格。录自《滴天髓征义》。
>
> 化气有真有假。上两造为化气之真者，亦有化气有余，而日带根苗劫印者；有日主无根，而化神不足者；更有合化虽真，而闲神来伤化气者，皆为假化。
>
> 己卯 甲戌 甲子 己巳
>
> 两甲两己，各自配合，卯木有戌土之合，亦尚无碍，嫌其甲木坐印，故为假化。
>
> 甲辰 丁卯 壬辰 辛亥
>
> 丁壬相合，通月令之气，化神极真，嫌其时透辛金，来伤化气，幸辛金无根，故为假化。右录《滴天髓征义》。
>
> 化真化假，均须运助，假化之格，能行运去其病点，固无异于真；真化不得旺运相助，亦无可发展也。此为进一步之研究，详《订正滴天髓征义》。
>
> 又化气格局仅以化合之两干作化气论，其余干支，并不化也。近人不察，拘于化气十段锦之说，而将四柱干支以及行运干支，均作化论，误会殊深。特化神喜行旺地，印比为美，克泄俱为所忌耳。附志于此，以免疑误。
>
> 天干五合，須得地支之助，方能化气；地支之三会六合，亦须天干之助，方能会合而化也。总之逐月气候，固为紧要，而四柱干支之配合，尤须参看也。兹再举两例如下：
>
> 己未 丁丑 戊子 己未
>
> 子丑相合，干透戊己丁火，子丑之化土方真。格成稼穑。
>
> 壬子 癸丑 丙午 壬辰
>
> 子丑相合，干透壬癸，不人化土论。煞旺身衰之象也。
>

## 六、论十干得时不旺，失时不弱

书云，得时俱为旺论，失时便作衰看，虽是至理，亦死法也。然亦可活看。夫五行之气，流行四时，虽日干各有专令，而其实专令之中，亦有并存者在。假若春木司令，甲乙虽旺，而此时休囚之戊己，亦未尝绝于天地也。特时当退避，不能争先，而其实春土何尝不生万物，冬日何尝不照万国乎？

> 【徐注】四时之中，五行之气，无时无刻不俱备，特有旺相休囚之别耳。譬如木旺于春，而其时金水火土，非绝迹也。但不得时耳。而不得时中，又有分别。如火为方生之气，虽尚在潜伏之时，已有逢勃之象，故名为相；金土虽绝，其气将来，水为刚退之气，下当休息(参观阴阳顺逆生旺死绝图)，虽不当令，其用固未尝消失也。譬如退伍之军人，致仕之官吏，虽退归田野，其能力依然存在，一旦集合，其用无殊。非失时便可置之不论也。
>
> 况八字虽以月令为重，而旺相休囚，年月日时，亦有损益之权，故生月即不值令，而年时如值禄旺，岂便为衰？不可执一而论。犹如春木虽强，金太重而木亦危。干庚辛而支酉丑，无火制而晃富，逢土生而必夭，是以得时而不旺也。秋木虽弱，木根深而木亦强。干甲乙而支寅卯，遇官透而能受，逢水生而太过，是失时不弱也。

旺衰强弱四字，昔人论命，每笼统互用，不知须分别看也。大致得时为旺，失时为衰；党众为强，助寡为弱。故有虽旺而弱者，亦有虽衰而强者，分别观之，其理自明。春木夏火秋金冬水为得时，比劫印绶通根扶助为党众。甲乙木生于寅卯月，为得时者旺；干庚辛而支酉丑，则金之党众，而木之助寡。干丙丁而支巳午，则火之党众，木泄气太重，虽秉令而不强也。甲乙木生于申酉月，为失时则衰，若比印重叠，年日时支，又通根比印，即为党众，虽失时而不弱也。不特日主如此，喜用忌神皆同此论。

是故十干不论月令休囚，只要四柱有根，便能受财官食神而当伤官七煞。长生禄旺，根之重者也；墓库余气，根之轻者也。天干得一比肩，不如得支中一墓库，如甲逢未、丙逢戌之类。乙逢戌、丁逢丑、不作此论，以戌中无藏木，丑中无藏火也。得二比肩，不如得一余气，如乙逢辰、丁逢未之类。得三比肩，不如得一长生禄刃，如甲逢亥子寅卯之类。阴长生不作此论，如乙逢午、丁逢酉之类，然亦为明根，可比得一余气。盖比劫如朋友之相扶，通根如室家之可住；干多不如根重，理固然也。

> 【徐注】此节所论至精。墓库者，本身之库也，如未为木库，戌为火库，辰为水库，丑为金库。不能通用，与长生禄旺同，余气亦然。辰为木之余气，未为火之余气，戌为金之余气，丑为水之余气(参观论阴阳生死章人元司令图表)。盖清明后十二日，乙木犹司令，轻而不轻，在土旺之后，则为轻矣；然亦可抵一比劫也。若乙逢戌、丁逢丑，非其本库余气，自不作通根论。至于阴长生，既云不作此论，又云亦为有根，可比一余气云云，实未明生旺墓绝之理，不免矛盾。木至午，火至酉，皆为死地，岂得为根(参观论阴阳生死章)？盖亦拘于俗说而曲为之词也。比劫如朋友，通根如家室，有比劫之助而不通根，则浮而不实。譬如四辛卯，金不通根，四丙申，火不通根，虽天元一气，仍作弱论。总之干多不如支重，而通根之中，尤以月令之支为最重也。
>
> 今人不知命理，见夏水冬火，不问有无通根，便为之弱。更有阳干逢库，如壬逢辰、丙坐戌之类，不以为水火通根身库，甚至求刑冲开之。此种谬论，必宜一切扫除也。
>
> 从来谈命理，有五星、六壬、奇门、太乙、河洛、紫微斗数各种，而所用有纳音、星辰宫度、卦理之不同。子平用五行评命，其一种耳。术者不知其源流，东拉西扯，免强牵合，以讹传讹，固无足怪，然子平既以五行为评命之根据，则万变而不离其宗者，五行之理也。以理相衡，则谬书谬论，自可一扫而空矣。
>

## 七、论刑冲会合解法

刑者，三刑也，子卯巳申之类是也。冲者，六冲也，子午卯酉之类是也。会者，三会也，申子辰之类是也。合者，六合也，子与丑合之类是也。此皆以地支宫分而言，系对射之意也。三方为会，朋友之意也。并对为合，比邻之意也。至于三刑取庑，姑且阙疑，虽不知其所以然，于命理亦无害也。

> 【徐注】三刑者，谓子卯相刑，寅巳申相刑、丑戌未相刑、辰午酉亥自刑。刑者，数之极也满招损之意。《阴符经》云:三刑生于三会，犹六害之生于六合也(详见卷之起例)。申子辰三合，与巳午未方相比，则巳刑寅，午见午自刑，戌刑未。巳酉丑三合，与申酉戌方相比，则巳刑申，酉见酉自刑，丑刑戌。亥卯未三合，与亥子丑方相比，则亥见亥自刑，未弄丑。各家解释不一，以此说为最确当也。
>
> 六冲者，本宫之对，如子之与午、丑之与未、卯辰之与酉戌、寅巳之与申亥是也。天干遇之则为煞，地支遇之则为冲。冲者克也。
>
> 六合者，子与丑合之类，乃日缠与月建相合也。日缠右转，月建左旋，顺逆相值，而生六合也。
>
> 三合者，以四正为主。四正者，子午卯酉即坎离震兑也。四隅之支，从四正以立局，木生于亥，旺于卯，墓于未，故亥卯未会木局。火生于寅，旺于午墓于戌，故寅午戌会火局。金生于巳，旺于酉，墓于丑，故巳酉丑会金局。水生于申，旺于子，墓于辰，故申子辰会水局。参阅卷六入门起例。
>
> 三刑、六冲、六害、五合、六合、三合，其中刑与害关系较浅。天干五合，地支六合、三合以及六冲，关系极重。八字变化，胥出于此，兹更详之。三合以三支全为成局。倘仅寅午或午戌为半火局，申子或子辰为半为水局。若单是寅戌或申辰，则不成局。盖三合以四正为主也。若支寅戌而干丙丁，支申辰而干壬癸，则仍可成局，丙丁即午，壬癸即子也。又寅戌会 ，无午而有巳，申辰会，无子而有亥，亦有会合之意。盖巳为火之禄，亥为水之禄，与午子相去一间耳。金木可以类推。此为会局之变例。又甲子、己丑为天地合，盖以甲己合、子丑合也。而丙申、辛卯，亦可谓为天地合，盖申即庚，卯即乙，乙庚合也。又如甲午、壬午，午中藏己，可与甲合，午中藏丁，可与壬合。辛巳、癸巳，巳中藏丙戊，可与辛癸合，是为上下相合也。又如辛亥月丁巳日，亥中之壬，可以合丁，巳中之丙，可以合辛。此为交互相合也。凡此为六合之变例(详订正在《滴天髓征义》天合地节)。

八字支中，刑冲俱非美事，而三合六合，可以解之。假如甲生酉月，逢卯则冲，而或支中有戌，则卯与戌合而不冲；有辰，则酉与辰合而不冲；有亥与未，则卯与亥未会而不冲；有巳与丑，则酉与巳丑会而不冲。是会合可以解冲也。又如丙生子月，逢卯则刑，而或支中有戌，则与戌合而不刑；有丑，则子与丑合而不刑；有亥与未，则卯与亥未会而不刑；有申与辰，则子与申辰会而不刑。是会合可以解刑也。

> 【徐注】会合可以解刑冲，刑冲亦可以解会合。此须看地位与性质之如何而定，有冲之无力，冲如不冲者，法至活变，无一定之方式也。又冲者，克也，贴近为克，遥动为冲，如年支与时支之冲是也。举例如下:
>
> 壬午 壬子 庚辰 甲申
>
> 此陕西主席邵力子之造。因申子辰之会，而解子午之冲也。
>
> 丁巳 己酉 癸卯 丁巳
>
> 此浙江督军杨善德之造。因卯酉之冲，而解巳酉之会也。
>
> 戊午 辛酉 乙卯 丙戌
>
> 此陆荣廷之造。因卯戌之合，而解卯酉之冲也。
>
> 甲子 丙子 丙寅 丙申
>
> 此浙江盐商周湘舲造。因寅申之冲，而解子申之会也。

又有因解而反得刑冲者，何也？假如甲生子月，支逢二卯相并，二卯不刑一子，而支又逢戌，戌与卯合，本为解刑，而合去其一，则一合而一刑，是因解而反得刑冲也。

> 【徐注】因解反得刑冲者，四柱本可不冲，因会合而反引起刑冲也。不一其例:
>
> 丙子 甲午 丙午 庚寅
>
> 此张国淦之造。一子不冲二午，因寅午之会，复引起子午之冲也。
>
> 壬午 戊申 壬寅 壬寅
>
> 此张继命造。因年时寅午之会，而引起月日寅申之冲也。寅午遥隔，本无会合之理，而引起冲则可能也。
>
> 癸未 壬戌 庚戌 庚辰
>
> 此茅祖权之造。一未不刑两戌，本可不以刑论，乃因辰戌之冲，复引起戌未之刑。
>
> 壬辰 癸卯 丁酉 己酉
>
> 此赵观涛之造。一卯不冲二酉，乃以辰酉之合，引起卯酉之冲，与上张继造相同。

又有刑冲而会合不能解者，何也？假如子年午月，日坐丑位，丑与子合，可以解冲，而时逢巳酉，则丑与巳酉会，而子复冲午；子年卯月，日坐戌位，戌与卯合，可以解刑，而或时逢寅午，则戌与寅午会，而卯复刑子。是会合而不能解刑冲也。

> 【徐注】刑冲而会合不能解者，本有会合，可解刑冲矣，乃因另一会合，复引起刑冲，或因第二刑冲引起第一刑冲，亦不一其例。
>
> 丁亥 乙巳 丁酉 甲辰
>
> 此招商督办赵铁桥造。辰酉之合，复引起巳亥之冲也。
>
> 丙子 甲午 甲戌 戊辰
>
> 此陆宗舆之造。午戌会可解子午之冲矣，乃因辰戌之冲，复引起子午之冲也。
>
> 乙丑 癸未 甲午 甲子
>
> 此齐耀琳之造。午未合本可解丑未之冲，乃因子午之冲，复引起丑未之冲也。

更有刑冲而可以解刑者，何也？盖四柱之中，刑冲俱不为美，而刑冲用神，尤为破格，不如以另位之刑冲，解月令之刑冲矣。假如丙生子月，卯以刑子，而支又逢酉，则又与酉冲不刑月令之官。甲生酉月，卯日冲之，而时逢子立，则卯与子刑，而月令官星，冲之无力，虽于别宫刑冲，六亲不无刑克，而月官犹在，其格不破。是所谓以刑冲而解刑冲也。

> 【徐注】以别位之刑冲而解月令之刑冲者，有以冲而解，有以会而解，不一其例。
>
> 丁亥 丙午 丁卯 庚子
>
> 此因子卯之刑，而解子午之冲也。为敝友陈君造。
>
> 甲戌 丙子 癸卯 壬戌
>
> 此因卯戌之合，而解子卯之刑也。为海军总长杜锡珪造。

如此之类，在人之变化而己。

> 【徐注】命理变化，不外乎干支会合刑冲，学者于此辨别明晰，八字入手，自无能逃形。上述变化，尚有未尽，兹再举数例于下:
>
> 庚辰 乙酉 癸卯 庚申
>
> 此行政院副院长孔祥熙之造也。卯酉之冲，似解辰酉之合，不知申中之庚，与卯中之乙暗合，因暗合而解冲，遂成贵格。
>
> 有所处之地位同，因支之性质，而有解不能解之别。如:
>
> 丁酉 壬寅 辛巳 丙申
>
> 酉巳之会，因隔寅木而不成局；寅申之冲，亦因隔巳火而不成冲；且巳申刑而带合，去申中庚金，使其不伤寅木，财官之用无损，便成贵格。此造摘自《神峰通考》。
>
> 辛未 丙申 丁亥 壬寅
>
> 亥未隔申，不能成局；寅亥之合，似可解寅申之冲， 无如申金秉令，亥中壬甲休囚，不能解金木之争；且丁壬寅亥，天地合而假化，旺金伤木，化气破格。此逊清光绪皇帝造也。
>
> 又四柱之中，刑冲俱非美事，此言亦未尽然。喜用被冲，则非美事，忌神被冲，则以成格，非可一例言也。举例如下:
>
> 辛卯 丁酉 庚午 丙子
>
> 煞刃格。天干丁火制辛，煞旺劫轻，喜子冲午，使火不伤金，酉冲卯，使木不助煞，此两冲大得其用。此清乾隆皇帝之造也。
>
> 戊辰 甲寅 丁卯 己酉
>
> 寅卯辰气聚东方而透甲，印星太旺，时上酉冲卯，损其有余，去其太过，却到好处。此国府主席林森之造。或云戊申时，然不论其为申为酉，用神同为取财损印，特借以阐明刑冲会合之理而已。