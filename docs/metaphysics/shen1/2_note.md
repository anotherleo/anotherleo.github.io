## 八、论用神

八字用神，专求月令，以日干配月令地支，而生克不同，格局分焉。财官印食，此用神之善而顺用之者也；煞伤劫刃，用神之不善而逆用之者也。当顺而顺，当逆而逆，配合得宜，皆为贵格。

> 【徐注】用神者，八字中所用之神也。神者，财、官、食、印、偏财、偏官、偏印、伤官、劫刃是也。八字中察其旺弱喜忌，或扶或抑，即以扶抑之神为用，故用神者，八字之枢纽也。所取用神未真，命无准理，故评命以取用神为第一要义。取用神之法，先求之于月令之神，月令者当旺之气也。如月令无可取用，乃于年日时之干支中求之。用虽别求，而其关键仍有月令。譬如月令禄劫印绶，日元盛旺，劫印不能用，则别求克之泄之之神为用；用虽不在月令，而别求之关键，则在月令也。若四柱克泄之神多，日元转弱，则月令劫印，依然可用。故云用神专求月令，以日元配月令地支，察其旺衰强弱而定用神也。

取用之法不一，约略归纳，可分为下列五种：

(一)扶抑。日元强者抑之，日元弱者扶之，此以扶抑为用神也。月令之神太强则抑之，月令之神太弱则扶之，此以扶抑月令为用神也。

(二)病药。以扶为喜，则以伤其扶者为病；以抑为喜，则以去其抑者为病。除其病神，即谓之药。此以病药取用神也。

(三)调候。金水生于冬令，木火生于夏令，气候太寒太燥，以调和气候为急。此以调候为用神也。

(四)专旺。四柱之气势，偏于一方其势不可逆，惟有顺其气势为用，或从或化，及一方专旺等格局皆是也。

(五)通关。两神对峙，强弱均平，各不相下，须调和之为美，此以通关为用也。

> 【徐注】取用之法，大约不外此五者，皆从月令推定。至于各称善恶，无关吉凶。为我所喜，枭伤七煞，皆为吉神；犯我所忌，正官财印，同为恶物，不能执一而论，在乎配合得宜而已。因用神之重要，故凡五行之宜忌，干支之性情，以及生旺死绝会合刑冲之解救方法，同为取用时所当注意，虽为理论，实为根本，阅者幸注意及之。
>
> (一)扶抑
>
> 扶抑日元为用。扶有二，印以生之，劫以助之是也。抑亦有二，官煞以克之，食伤以泄之是也。
>
> 丁亥 丙午 壬寅 己酉
>
> 乙巳 甲辰 癸卯 壬寅 辛丑 庚子
>
> 财旺身弱，月令己土官星透出，财官两旺而身弱，故用印而不用官，以印扶助日元为用神。为前外交部长伍朝枢命造。
>
> 丁卯 癸丑 丙申 戊子
>
> 壬子 辛亥 庚戌 己酉 戊申 丁未
>
> 丑中癸水官星透出，子申会局助之，水旺火弱，用劫帮身为用神。此为蔡孑民先生命造。
>
> 癸巳 丁巳 丁卯 丙午
>
> 丙辰 乙卯 甲寅 癸丑 壬子 辛亥 庚戌
>
> 日元太旺，取年上癸水抑制日元为用，行官煞运大发。为交通部长朱家骅命造。
>
> (林注：此造火成气势，必然从火。行官煞运大发，乃是“制忌神时得忌喜”的原理，即以水之官煞为忌神，行忌神运，忌神有制化，反得官禄。丙辰、乙卯、甲寅三旬为木火喜用大运；癸丑运，虽然水有微根，但原局有卯木制土，依然是水弱火强，可能是一生中最差的大运；壬子运，天干壬水被丁火合，地支子午逢冲、午胜子败，为“有药得病”之喜；辛亥运，天干辛被丙合，地支亥卯半合木局，为喜神，故亦吉；庚戌运，天干庚有丙丁火克，地支午戌半合火局，亦吉。)
>
> 丙子 壬辰 壬申 乙巳
>
> 癸巳 甲午 乙未 丙申 丁酉 戊戌
>
> 亦日元太旺，辰中乙木余气透干，用以泄日元之秀，亦抑之之意。为前财政部长王克敏命造。
>
> 扶抑月令之神为用
>
> 戊辰 甲寅 丁卯 戊申
>
> 乙卯 丙辰 丁巳 戊午 己未 庚申 辛酉 壬戌
>
> 寅卯辰气全东方而透甲，用神太强，取财损印为用此国民政府林主席森之造也。
>
> 己卯 丁丑 癸丑 乙卯
>
> 丙子 乙亥 甲戌 癸酉 壬申 辛未
>
> 月令七煞透干，取食神制煞为用，亦用神太强而抑之也。为前行政院长谭延闿命造。
>
> 戊戌 己未 丙子 庚寅
>
> 庚申 辛酉 壬戌 癸亥 甲子 乙丑
>
> 丙火生于六月，余焰犹存，时逢寅木，子水官星生印，日元弱而不弱。月令己土伤官透出，八字四重土，泄气太重，用财泄伤为用，亦太强而抑之也。此合肥李君命造。
>
> 乙亥 癸未 己亥 辛未
>
> 壬午 辛巳 庚辰 己卯 戊寅 丁丑
>
> 己土日元，通根月令，年上乙木微弱，乃用神太弱而扶之也。此前交通总长曾毓隽造。
>
> (林注：此造无火，土无原神，地支两亥拱合两未，木有余气暗禄印绶，天干土金水木顺生，应作日元微弱、弃命从杀论，所以同样取乙木为用。而非用神太弱扶之也。)
>
> 己巳 乙亥 壬子 乙巳
>
> 甲戌 癸酉 壬申 辛未 庚午 己巳
>
> 年上己被乙克，巳遭亥冲，置之不用，身旺气寒，时之巳火微弱，取伤官生财为用，亦用神弱者扶之也。乃前内阁总理周自齐造。
>
> (二)病药
>
> 戊戌 甲子 己巳 戊辰
>
> 乙丑 丙寅 丁卯 戊辰 己巳 庚午 辛未
>
> 月令偏财当令，比劫争财为病，取甲木官星制劫为用，盖制劫所以护财也。此为合肥李君命造(按此造须兼取巳中丙火。十一月气寒，得火暖之，方得发荣，即调候之意也)。
>
> 壬戌 己酉 丁丑 甲辰
>
> 月令财旺生官，己土食神损官为病，以甲木去己土为用，此为南浔刘澄如命造。
>
> (三)调候
>
> 壬辰 癸丑 辛丑 甲午
>
> 甲寅 乙卯 丙辰 丁巳 戊午 己未
>
> 金寒水冷，土结为冰，取时上午火为用，乃调和气候之意。此逊清王湘绮命造。
>
> 辛亥 己亥 壬午 辛亥
>
> 戊戌 丁酉 丙申 乙未 甲午 癸巳
>
> 虽己土官星透干，无午支丁火，则官星无用，亦调候之意。乃南通张退厂命造。
>
> 病药为用，如原局无去病之神，必须运程弥欺缺，方得发展，调候亦然。倘格局转变则不在此例。
>
> (四)专旺
>
> 壬寅 丁未 己卯 乙亥
>
> 戊申 己酉 庚戌 辛亥 壬子 癸丑
>
> 丁壬寅亥卯未，气偏于木，从其旺势为用。此前外交总长伍廷芳命造，为从煞格也。
>
> 丁巳 丁未 丁卯 癸卯
>
> 丙午 乙巳 甲辰 癸卯 壬寅 辛丑
>
> 虽有癸水七煞透出，而有卯木化之，亦宜顺其旺势。此前清戚杨知府命造。
>
> 乙丑 己卯 乙亥 癸未
>
> 戊寅 丁丑 丙子 乙亥 甲戌 癸酉
>
> 春木成局，四柱无金，为曲直仁寿格，乃段执政祺瑞命造也。
>
> 戊寅 乙卯 丁未 壬寅
>
> 丙辰 丁巳 戊午 己未 庚申 辛酉
>
> 丁壬相合，月时卯寅，化气格真，化神喜行旺地，旺之极者，亦喜其泄。此丁壬化木格，孙岳之命造也。
>
> (五)通关
>
> 丁酉 丙午 丁酉 己酉
>
> 乙巳 甲辰 癸卯 壬寅 辛丑 庚子
>
> 火金相战，取土通关为富格，盖无土则金不能用也。此名会计师江万平君造。
>
> 癸亥 庚申 甲寅 乙亥
>
> 己未 戊午 丁巳 丙辰 乙卯 甲寅
>
> 金木相战，取水通关，以煞印相生为用。乃陆建章命造。
>
> 通关之法，极为重要，如原局无通关之神，亦必运程弥其缺憾，方有发展。用神如是，而喜神与忌神之间，亦以运行通关之地，调和其气为美。如财印双清者，以官煞运为美；月劫用财格，以食伤运为美。即通关之意也。

是以善而顺用之，则财喜食神以相生，生官以护财；官喜透财以相生，生印以护官；印喜官煞以相生，劫财以护印；食喜身旺以相生，生财以护食。不善而逆用之，则七煞喜食神以制伏，忌财印以资扶；伤官喜佩印以制伏，生财以化伤；阳刃喜官煞以制伏，忌官煞之俱无；月劫喜透官以制伏，利用财而透食以化劫。此顺逆之大路也。

> 【徐注】财喜食神以相生者，譬如甲以己土为财，以丙为食神，财以食神为根，喜丙火之相生也。生官以护财者，甲以甲乙为比劫，庚辛为官煞，比劫有分夺财星之嫌；财生官煞而官煞能克制比劫，是生官即以护财也。官喜透财以相生者，如甲以辛为官，以己土为财，官以财为根，喜己土之相生也。生印以护官者，如甲以壬癸为印，庚辛为官，官生印也；以丁火为伤，丁火克制官星，喜壬癸印制伤以护官，故云生印以护官也。印喜官煞以相生，劫财以护印者，甲以壬癸为印，戊己为财，忌财破印，得比劫分财，即所以护印也。食神者我生者也，喜身旺以相生。生财以护食者，譬如甲以丙火为食，己土为财，壬癸为印，食神忌印相制，得财破印，即所以护食也(上以甲为例，类推)。财官印以阴阳配合为顺，食神以同性相生为顺，循扶抑之正轨，此善而顺用也。七煞者，同性相克(如阳金克阳木，阴金克阴木)，其性刚强。身煞相均，最宜制伏。而财能泄食以生煞，印能制食以护煞，故云忌财印资扶也。伤官者，异性相生，日元弱，喜印制伏伤官，日元强，喜伤官生财；财可以泄伤官之气，泄伤，即所以化伤也。阳刃喜官煞者，日元旺逾其度，惟五阳有之，故名阳刃。旺极无抑，则满极招损，故喜官煞之制伏。月劫者，月令禄劫，日元得时令之气，最喜官旺。若用财，则须以食伤为转枢，以食化劫，转而生财。用煞则身煞两停，宜用食制。此皆以扶抑月令之神为用，为不善而逆用之也。

今人不知专主提纲，然后将四柱干支，字字统归月令，以观喜忌，甚至见正官佩印，则以为官印双全，与印绶用官者同论；见财透食神，不以为财逢食生，而以为食神生财，与食神生财同论；见偏印透食，不以为泄身之秀，而以为枭神夺食，宜用财制，与食神逢枭同论；见煞逢食制而露印者，不以为去食护煞，而以为煞印相生，与印绶逢煞者同论；更有煞格逢刃，不以为刃可帮身制煞，而以为七煞制刃，与阳刃露煞者同论。此皆由不知月令而妄论之故也。

> 【徐注】正官佩印者，月令正官，或用印化官，或见食伤碍官，取印制食伤以护官也。印绶用官者，月令印绶，日元得印滋生而旺，别干透官，而官得财生，是为官清印正，官印双全，虽同是官印，而佩印者忌财破印。印绶用官者，喜财生官，用法截然不同也。见财透食者，月令为财，余干透食神，取以化劫护财。食神生财者，月令食神，见财流通食神之气，见劫见忌。偏印透食者，月令偏印滋生日元，食神为泄身之秀，忌见财星。食神逢枭者，月令食神，别支见枭，为枭神夺食，宜用财制枭以护食。煞逢食制而露印者，月令逢煞，别支食神制之太过，露印为去食护煞；印绶逢煞者，月令逢印绶而印轻，喜见煞以生印，是为煞印相生。煞格逢刃者，月令七煞，日元必衰，日时逢刃，取刃帮身以敌煞也。阳刃露煞者，月令阳刃，日元必旺，取七煞以制刃，为煞刃格也。是由未曾认清月令，以致宾主倒置，虽毫厘之差，而有千里之谬也。上述宜忌，须审察日主旺弱，未可拘执。

然亦有月令无用神者，将若之何？如木生寅卯，日与月同，本身不可为用，必看四柱有无财官煞食透干会支，另取用神；然终以月令为主，然后寻用，是建禄月劫之格，非用而即用神也。

> 【徐注】建禄月劫之格，非必身旺，旺者喜克泄，取财官煞食为用；弱者喜扶助，即取印劫为用。是用神虽不在月令，而取用之关键，则仍在月令，所谓先权衡月令当旺之气，再参配别神也。

## 九、论用神成败救应

用神专寻月令，以四柱配之，必有成败。何谓成？如官逢财印，又无刑冲破害，官格成也。财生官旺，或财逢食生而身强带比，或财格透印而位置妥贴，两不相克，财格成也。印轻逢煞，或官印双全，或身印两旺而用食伤泄气，或印多逢财而财透根轻，印格成也。食神生财，或食带煞而无财，弃食就煞而透印，食格成也。身强七煞逢制，煞格成也。伤官生财，或伤官佩印而伤官旺，印有根，或伤官旺、身主弱而透煞印，或伤官带煞而无财，伤官格成也。阳刃透官煞而露财印，不见伤官，阳刃格成也。建禄月劫，透官而逢财印，透财而逢食伤，透煞而遇制伏，建禄月劫之格成也。

> 【徐注】用神既定，则须观其成败救应。官逢财印者，月令正官，身旺官轻，四柱有财生官，身弱官重，四柱有印化官，又有正官兼带财印者，须财与印两不相碍(参观论正官印节)，则官格成也。刑冲破害，以冲为重，冲者，克也。如以木为官，则冲者必为金为伤官，故以冲为重。刑破害须酌量衡之，非必尽破格也(参观格局高低篇胡汉民造)。

财旺生官者，月令星旺，四柱有官，则财旺自生官；或月令财星而透食神，身强则食神泄秀，转而生财。财本忌比劫，有食神则不忌而喜，盖有食神化之也。或透印而位置妥贴者，财印不相碍也(参观财格佩印节)。如年干透印，时干透财，中隔比劫，则不相碍；隔官星则为财旺生官，亦不相碍，是为财格成也。

> 【徐注】印轻逢煞，或官印双全者，月令印绶而轻，以煞生印，为煞印相生；以官生印，为官印双全。如身强印旺，则不能再用印，最喜食伤泄日元之秀。若印太多，则须以损印为用，如土多金埋，水多木漂(参观五行生克制化宜忌节)，必须去其有余，补其不足，则用神方显。故以财透根轻，运生财地，助其不足为美。若四柱财无根气，则印虽多，不能用财破印；原局财星太旺，印绶被伤，则反须以比劫去财扶印为美矣。此则随局取材，不能执一也。
>
> 月令食神，四柱见财，为食神生财，格之正也。若四柱透煞，则食神制煞为用，忌财党煞，故以无财为美。若煞旺而透印，则弃食就煞，以印化煞为用，但弃食就煞者，虽月令食神，不再以食神格论矣。四柱若见枭印夺食，则弃食就煞为真，斯亦格之成也。
>
> 月令偏官而身强，则以食神制煞为美，为煞格之成。若身强煞弱，或煞强身弱，皆不能以制伏为用，必身煞两停者，方许成格。
>
> 月令伤官，身强以财为用，为伤官生财；身弱以印为用，为伤官佩印。伤官旺，印有根，以运生印地为美。斯二者皆格之正也。若伤官旺，身主弱，而透煞印，则当以印制伤，化煞滋身为用。虽月令伤官，而其重在印。伤官带煞而无财，与食神带煞相同。盖以伤官驾煞，即是制伏，忌财党煞，故以无财为成也。
>
> 月令阳刃，以官煞制刃，格局最美。刃旺煞强，威权显赫，印滋刃，财生煞，故以财印并见为吉，但须不相碍耳。刃旺者，亦可用食伤泄秀，但用官煞制者，不能再用食伤，故以不见伤官为格之成也。
>
> 建禄月劫，透官而逢财印，即同官格；透财而逢食伤，即同财格；透煞而遇制伏，即同煞格。盖禄劫本身不能为用，而另取扶抑之神为用，即与所取者之格相同也。

何谓败？官逢伤克刑冲，官格败也；财轻比重，财透七煞，财格败也；印轻逢财，或身强印重而透煞，印格败也；食神逢枭，或生财露煞，食神格败也；七煞逢财无制，七煞格败也；伤官非金水而见官，或生财而带煞，或佩印而伤轻身旺，伤官格败也；阳刃无官煞，刃格败也；建禄月劫，无财官，透煞印，建禄月劫之格败也。

> 【徐注】败者，犯格之忌也。月令用神，必须生旺。正官见伤，则官星被制，冲官星者，非伤即刃，同为破格也。
>
> 财轻比重，则财被分夺；财透七煞，则财不为我用而党煞，反为克我者之助，为财格所忌也。
>
> 印轻逢财，则印被财破；身强印重，须食神泄身之旺气，若不见食神而透煞，则煞生印，印又生身，皆为印格之忌也。
>
> 食神逢枭印，则食为枭印所夺矣；食神生财，美格也，露煞则财转而生煞，皆破格也。
>
> 七煞以制为用，有财之生而无制，则七煞肆逞而身危矣。
>
> 伤官以见官为忌。惟金水伤官，金寒水冷，调候为急，可以见官，除此之外，见官皆非用伤所宜。伤官生财，与食神生财相同，带煞则财转而生煞，为格之忌。身旺用伤，本无需佩印；伤轻见印，则伤为印所制，不能发舒其秀气，故为格之败也。
>
> 阳刃以官煞制刃为用，若无官煞，则刃旺而无裁抑之神矣。
>
> 建禄月劫，日主必旺，喜财生官，无财官而透煞印，则煞生印，转而星身，其旺无极，皆为破格也。成格破格，程式繁多，亦有因会合变化而成败者，参观用神变化节。

成中有败，必是带忌；败中有成，全凭救应。何谓带忌？如正官逢财而又逢伤；透官而又逢合；财旺生官而又逢伤逢合；印透食以泄气，而又遇财露；透煞以生印，而又透财，以去印存煞；食神带煞印而又逢财；七煞逢食制而又逢印；伤官生财而财又逢合；佩印而印又遭伤，透财而逢煞，是皆谓之带忌也。

> 【徐注】带忌者，四柱有伤用破格之神，即所谓病；救应者，去病之药也。
>
> 正官逢财，财生官旺，为格之成；四柱又透伤，则官星被伤而破格矣。月令正官，干头透出，格之所喜，而又逢合，如甲以辛为官，生于酉月，透出辛金，正官格成矣；而又透丙，丙辛相合，官星不清而破格矣。
>
> 财旺生官者，月令财星，生官为用，与正官逢财相同；逢伤则官被伤，逢合则财被合去，孤官无辅，同为破格。
>
> 印透食以泄气者，月令印绶，日元生旺，透食以泄身之秀，印格成也；又遇财露，则财损印为病，而破格矣。透煞以生印，煞逢印化，印得煞生，格之成也；而又透财，则财破印党煞而破格也。
>
> 食神带煞印者，月令食神而无财，弃食神而用煞印，是耿威权显赫；或以印滋身、以食制煞而不相碍，亦为成格。若见财，食以生财，财来党煞破印，格局俱格矣。
>
> 七煞逢食制者，以食制煞为用，逢印夺食而格败。
>
> 伤官生财者，身旺恃财泄伤官之秀，财被合则气势不流通，而生财之格破。
>
> 伤官佩印者，身弱恃印滋身，又逢财，则印被财伤，而佩印之格破。
>
> 阳刃格喜官煞制刃，透官而见伤官，透煞而煞被合，失制刃之效用矣。建禄月劫与阳刃相同。用官喜见财生，逢伤失制劫之用，用财喜食伤之化，用煞须食伤之制，若不见食伤而反逢煞透，则财党煞以伤身，皆犯格局之忌。

成中之败，亦变化万端，此不过其大概也。如财旺生官，美格也，身弱透官，即为破格。伤官见官，为格之忌，透财而地位配置合宜，则伤官生财来生官，反可以解，种种变化，非言说所能尽，在于熟习者之妙悟耳。

> 【徐注】成中有败，或败中有成，命造中每个有之，不能一一举例。兹略举造，以见一斑。
>
> 壬戌 己酉 丁丑 甲辰
>
> 庚戌 辛亥 壬子 癸丑 甲寅 乙卯
>
> 此南浔刘澄如造。月令财星生官，格之成也，而干透己土，官星被伤，成中有败。时干透甲印，而财印不相碍，印绶制食，格局以成。年上官星破，故不贵；丁己同宫，财星有情，故为浙西首富。行官煞运有印化，为败中有成也。
>
> 己卯 丙子 庚寅 辛巳
>
> 乙亥 甲戌 癸酉 壬申 辛未
>
> 此申报馆主人史量才造。伤官带煞而透印，格之成也。印坐财地，不能制伤化煞，成中有败。所以仅为无冕帝王也。煞通根寅巳而旺，只能用伤官制煞。财为忌神，居于年支，早年必困苦。至未运，会卯化财，泄伤党煞，被刺。
>
> 己卯 丙子 丙子 丁酉
>
> 乙亥 甲戌 癸酉 壬申 辛未 庚午 己巳
>
> 此党国元老胡汉民造。月令官星，年印时财，两不相碍，格成三奇。惟官重宜行印劫，惜运不肋耳。此造为生于光绪五年十一月初七日酉时，或有传其为十月廿六日申时者，则成中有败矣。列式如下：
>
> 己卯 丙子 丙寅 丙申
>
> 乙亥 甲戌 癸酉 壬申 辛未 庚午 己巳
>
> 月令官星，财印为辅，格之成也。惜寅申相冲，财印两伤，主虽正，奈辅佐冲突，不得力何？为成中有败也。又浙西盐商周湘舲造，为甲子、丙子、丙寅、丙申，两造相似，均主辅佐倾轧，晚年寥落不得意也。
>
> 癸巳 丙辰 壬申 癸卯
>
> 乙卯 甲寅 癸丑 壬子 辛亥
>
> 此杨杏佛命造。时逢癸卯，身旺泄秀，干透丙火，通根于巳，为伤官生财，格之成也。年时两癸，群劫争财，成中有败也。行运到子，申子辰比劫会局，流年癸酉，冲去卯木，被刺。
>
> 己卯 丁丑 癸丑 乙卯
>
> 丙子 乙亥 甲戌 癸酉 壬申 辛未
>
> 此前行政院长谭延闿命造也。食神制煞，而中隔以财，格之败也。喜乙丁隔癸，木不生火，煞坐食地，为败中有成。将煞安置一旁，不引生则无碍。丁火藉以调候，不可为用，盖丁火动则生煞也。用神专取食神，非但泄秀，兼以制煞。下救应节云，财逢煞而食神制煞以生，有救应，即是败中有成，为贵也。申运庚午年，乙卯两官均伤，又午年丁己得禄，煞旺攻身，突然脑冲血逝世。
>
> 丁亥 丙午 壬寅 己酉
>
> 乙巳 甲辰 癸卯 壬寅 辛丑 庚子 己亥
>
> 此前外交部长伍朝枢命造。寅午会局，财官并透，但五月壬水休囚，财官太旺，身弱不能任用财官；喜年逢亥禄，时逢酉印，印禄帮身为用，乃败中成也。
>
> 癸巳 辛酉 庚申 丙戌
>
> 庚申 己未 戊午 丁巳 丙辰 乙卯 甲寅
>
> 此石友三命造，阳刃格。时透七煞，制刃为用，格之成也。无如月干辛金合丙，年上癸水制煞，为成中有败也。又如郭松龄造，
>
> 癸未 丙辰 丙午 戊子，亦成中有败也。格之成者，如龙济光造，
>
> 丁卯 丙午 丙子 壬辰，煞刃格成也；建禄如江万平造，
>
> 丁酉 丙午 丁酉 己酉，用食神生财，亦格之成也。

何谓救应？如官逢伤而透印以解之，杂煞而合煞以清之，刑冲而会合以解之；财逢劫而透食以化之，生官以制之，逢煞而食神制煞以生财，或存财而合煞；印逢财而劫财以解之，或合财而存印；食逢枭而就煞以成格，或生财以护食；煞逢食制，印来护煞，而逢财以去印存食；伤官生财透煞而煞逢合；阳刃用官煞带伤食，而重印以护之；建禄月劫用官，遇伤而伤被合，用财带煞而煞被合，是谓之救应也。

> 【徐注】官逢伤透印以解者，如甲木生于酉月，干头透丁破格而又透壬，则丁壬合，丁火不伤酉金之官也。合煞如丙火生于子月，壬癸并透，官煞杂而破格，透丁，则壬合而官清矣。刑冲者，如己土生于寅月，支逢申，则申冲寅破官，支又见子，则子申合而化水，反生寅木，所谓会合解冲也。
>
> 财逢劫而食化者，如甲木生辰戌丑未月，乙木并透，比劫争财，干头透丙火，则比劫生食，转而生财，而财格不破矣。或不透丙而透辛，则辛金克制乙木亦不争财矣。
>
> 逢煞者，如丙火生于酉月，月令正财，干透壬水，则财生煞而格破。如又透戊土，则壬为戊制，而戊土又生酉金之财，或不透戊而透丁，则合煞以存财，皆败中之救也。
>
> 印逢财而劫解者，如乙木生于亥月，月令正印，逢戊己土财，则财破印而格坏。如透甲乙木，则劫制财而护印；透癸甲则合财以存印。
>
> 食神逢枭，如甲木见丙而又透壬，为食被枭夺而破格。若透庚煞，则可弃食就煞以成格；或不透煞而透戊土之财，则戊亦可制壬以护丙食，为食格成也。
>
> 乙木生酉月而透丁火，食神制煞也。煞以制为用，见壬癸去丁火食神，则破格矣。更见戊己之土，去印以存食，不坏制煞之局，而格成也。
>
> 伤官生财透煞者，如甲木生午月而透己土，为伤官生财格，透庚金七煞而格破，如柱透乙木，则乙庚合，而伤官生财格成矣。
>
> 阳刃格以官煞制刃为用，带伤食制官煞而格破，若得重印以去食作，则阳刃格成矣。
>
> 建禄格，见劫用官而遇伤，用财而带煞者，如甲木生寅为建禄，用辛金官星而遇丁火，用己土财星而透庚金，皆为破格。若遇丁火而透壬，丁壬合，不伤辛金，而官可用；见庚金而透乙，乙庚合，财不党煞而格全。皆为败中之救应也。
>
> 上述败中救应之法，乃显而易见者，救应之例不一，兹略举数造，以见一斑。
>
> 丁巳 己酉 庚子 丁亥
>
> 戊申 丁未 丙午 乙巳 甲辰 癸卯 壬寅
>
> 朱古薇命造。月令阳刃用官，然重官不贵，妙在年上官星隔以己印，官生印，印生身，专用时上官星，运行助官，回翔台阁，则因己土为救应之神也。
>
> 癸酉 乙丑 庚寅 丙子
>
> 甲子 癸亥 壬戌 辛酉 庚申 己未 戊午
>
> 此浙江省长张载阳造。时上七煞透出，用年上癸水伤官制煞，中隔乙木，则伤官生财，财生煞，为格之败。妙在乙从庚合，则癸水不生乙木而制煞，以本身之合为救应也。
>
> 癸酉 丁巳 己卯 甲戌
>
> 丙辰 乙卯 甲寅 癸丑 壬子 辛亥 庚戌
>
> 民初浙江省长褚辅成造。己土生于四月，丁火透出，火炎土燥，得年上癸水破印生官，以癸水为救应之神也。巳酉会局，食伤碍官，妙在癸水透，则食伤之气生财，故动亦仅癸运为美也。此造粗相之，财印相碍，官伤相碍，官伤相碍，不知贵在何处，细按方知，《滴天髓》云，“澄浊求清清得净，时来寒谷也回春”，正谓此也。
>
> 辛巳 壬辰 乙亥 壬午
>
> 辛卯 庚寅 己丑 戊子 丁亥 丙戌 乙酉
>
> 此江苏省长陈陶遗造。乙生辰月，日坐长生，用午中丁巳，食神生财格也。年透辛金七煞为破格，喜得辰中透壬水，化煞生身，以壬为救应之神也。虽用食神生财而运喜食忌财，则以食能泄秀而财破印也。凡八字多风浪起伏者，大多如此。

八字妙用，全在成败救应，其中权轻权重，甚是活泼。学者从此留心，能于万变中融以一理，则于命之一道，其庶几乎！

> 【徐注】八字中之成败救应，千变万化，非言说所能尽。上列变化，就月令用神举普通之方式而已。孟子云，大匠能使人以规矩，不能使人巧，学者熟习之后，自生妙悟。若论其变，则同一八字，地位次序，稍有更易，即生变化，或成或败，或能救应，或不能救应，非可同论，亦非引举方式所能尽。惟有一理融贯之，则自然权轻权重，左右逢源矣。

## 十、论用神变化

用神既主月令矣，然月令所藏不一，而用神遂有变化。如十二支中，除子午卯酉外，余皆有藏，不必四库也。即以寅论，甲为本主，如郡之有府，丙其长生，如郡之有同知，戊亦长生，如郡之有通判；假使寅月为提，不透甲而透丙，则如知府不临郡，而同知得以作主。此变化之由也。

> 【徐注】十二支中，子午卯酉为专气，所藏仅一神也；寅申巳亥为生地，所藏为长生禄旺之气也。十干即五行，五行仅四生地。阴长生者，乃阳极而阴生，非真生地，故子午卯酉中，无长生之神也。寅中甲木禄旺，丙戊长生，故所藏为甲戊丙。巳中丙戊禄旺，庚金长生，故所藏为丙戊庚，申中庚金禄旺，壬戊长生，故所藏为庚壬戊；
>
> 亥中壬戊禄旺，甲木长生，故所藏为壬戊甲。土寄生于寅申，寄旺于巳亥。仅言寅巳而不言申亥者，以寅中有丙火之生，故土旺可用申；亥中有金水之泄，故土弱不可用也。辰戌丑未为墓地，所藏者即余气及入墓之物。辰为木之余，水之墓，而土为其本气，故所藏为戊乙癸也，戌丑未准此类推。故以寅而论，甲为本主，乃当旺之气也；次者丙戊，亦已得气。假使寅月为提，不透甲而透丙，是甲虽当旺，而在此八字中，非其所管辖；丙虽次要，而为此八字之主持者，势须舍甲而用丙。此为变化之由也。

故若丁生亥月，本为正官，支全卯未，则化为印。己生申月，本属伤官。藏庚透壬，则化为财。凡此之类皆用神之变化也。

> 【徐注】丁生亥月，本为月令正官，支全卯未，则三合木局而化为印，此因会合而变化者也。己生申月，本土金伤官，藏庚透壬，则伤官而用财，此因藏透而变化者也。

变之而善，其格愈美；变之不善，其格遂坏，何谓变之而善？如辛生寅月，逢丙而化财为官；壬生戌月逢辛而化煞为印。癸生寅月，不专以煞论。此二者以透出而变化者也。癸生寅月，月令伤官秉令，藏甲透丙，会午会戌，则寅午戌三合，伤化为财；加以丙火透出，完全作为财论，即使不透丙而透戊土，亦作财旺生官论。盖寅午戌三合变化在前，不作伤官见官论也。乙生寅月，月劫秉令，会午会戌，则劫化为食伤，透戊则为食伤生财，不作比劫争财论。此二者因会合而变化者。因变化而忌化为喜，为变之善者。

> 【徐注】辛生寅月，月令正财秉令，透丙则以财生官旺为用，不专以财论。壬生戌月，月令七煞秉令，透辛则辛金余气作用，煞印相生，不专以煞论。此二者以透出而变化者也。癸生寅月，月令伤官秉令，藏甲透丙，会午会戌，则寅午戌三合，伤化为财；加以丙火透出，完全作为财论，即使不透丙而透戊土，亦作财旺生官论。盖寅午戌三合变化在前，不作伤官见官论也。乙生寅月，月劫秉令，会午会戌，则劫化为食伤，透戊则为食伤生财，不作比劫争财论。此二者因会合而变化者也。因变化而忌化为喜，为变之善者。

何谓变之而不善？如丙生寅月，本为印绶，甲不透干而会午会戌，则化为劫。丙生申月，本属偏财，藏庚透壬，会子会辰，则化为煞。如此之类亦多，皆变之不善者也。

> 【徐注】丙生寅月，甲木秉令，本为偏印，甲不透干百透丙，或会午会戌，则三合火局，印化为劫。丙生申月，庚金秉令，本属偏财，干不透庚而透壬，或会子会辰，则三合火局，财化为煞。因变化而喜化为忌，为变之不善。喜忌变化不一，特举数造为例：
>
> 壬寅 丁未 己卯 乙亥
>
> 戊申 己酉 庚戌 辛亥 壬子 癸丑
>
> 此伍廷芳之造也。己生未月，干透丁火，正火土当旺之时，然支会亥卯未木局，干透壬水，丁合壬化木，年支寅，时透乙以助之，丁未两字，皆化为木，己土不得不从煞矣。四柱无金，会局纯粹，从煞格成也。
>
> 丙子 壬辰 壬申 乙巳
>
> 癸巳 甲午 乙未 丙申 丁酉 戊戌
>
> 此王克敏造也。壬生三月，本为墓地，戊土七煞秉令，然辰中不透戊而透壬乙，申子辰三合水局，则土旺变为水旺，春木余气，泄水之旺气，丙火又得禄于巳，变为伤官生财格。
>
> 乙亥 己卯 甲申 乙亥
>
> 戊寅 丁丑 丙子 乙亥 甲戌 癸酉
>
> 此湖北都督萧耀南之造。月令阳刃，申金制之，煞刃格成也。申中庚金，见卯中乙木暗合，气协情和，正所谓“甲以乙妹妻庚，凶为吉兆”是也。阳刃合煞，煞不克身，至甲运而开府两湖；戌运生金合卯，格局尽破，不禄。
>
> 癸酉 丁巳 壬午 丙午
>
> 丙辰 乙卯 甲寅 癸丑 壬子 辛亥
>
> 此淞沪护军使何丰从造也。月令才煞，日元弱极，妙在巳酉一合，财化为印，癸克去丁，使丁不合于壬，亦不伤印，所谓用劫护印也。时上丙火透出，财旺生官，而财印不相碍，遂成贵格。设有癸水之救应，而无巳酉之变化，亦不成也。

又有变之而不失本格者。如辛生寅月，透丙化官，而又透甲，格成正财，正官乃其兼格也。乙生申月，透壬化印，而又透戊，则财能生官，印逢财而退位，虽通月令，格成伤官，戊官忌见。丙生寅月，午戌会劫，而又或透甲，或透壬，则仍为印而格不破。丙生申月，逢壬化煞，而又透戊，则食神能制煞生财，仍为财格，不失富贵。如此之类甚多，是皆变而不失本格者也。

> 【徐注】辛生寅月，甲木正财秉令，甲丙并透，则成为财旺生官之局。兼格者兼而用之，非两格并用也。
>
> 乙生申月，月令正官，透壬本可舍官而用印，戊财并透，则财生官而破印，格须弃印就财官。盖寅中甲木当旺，而丙戊得气，申中庚金当旺，壬戊得气，先用当旺之神，次及得气之神，乃一定之次序。当旺之气透出，则次要者退让，或生助当旺之神为用，乃一定之理也。
>
> 癸生寅月，伤官秉令，甲丙并透，则先甲后丙，仍为伤官生财，而忌见官星矣。
>
> 丙生寅月，印绶秉令，支会午戌，则化为劫。透甲则甲印当权，印格不变；透壬则印有煞生，劫被煞制，而印格亦不变。
>
> 丙生申月，偏财秉令，透壬则水通源而化煞，又透戊，则财有食生，煞为食制，而财格亦不变。此为变而不变者之例。

是故八字非用神不立，用神非变化不灵，善观命者，必于此细详之。

> 【徐注】看用神而不察其变化，则用神不能确定，宜细辨之。

## 十一、论用神纯杂

用神既有变化，则变化之中，遂分纯、杂。纯者吉，杂者凶。

> 【徐注】用神纯则气势纯一，而能力易于发挥；用神杂则牵掣多端，而能力不显。《滴天髓》云：“一清到底显精神，管取平生富贵真，澄浊求清清得净，时来寒谷亦回春”，即纯杂之谓也(参看《滴天髓征义》清浊节例证)。

何谓纯？互用而两相得者是也。如辛生寅月，甲丙并透，财与官相生，两相得也。戊生申月，庚壬并透，财与食相生，两相得也。癸生未月，乙己并透，煞与食相克，相克而得其当，亦两相得也。如此之类，皆用神之纯者。

> 【徐注】财官食印，互用为多，必须合于日元之需要，方不相碍。如辛生寅月，必须辛金通根得禄，需要官旺，而官得财生。戊生申月，亦须帮身之物多，需要泄秀，财食相生，是为得其当而两相得也。癸生未月，乙己并透，亦要身强，方以用食制煞为得当。总之合于需要，则相得而益彰，即非同出月令，而后年日时支透也。亦以相得为美。

何谓杂？互用而两不相谋者是也。如壬生未月，乙己并透，官与伤相克，两不相谋也。甲生辰月，戊壬并透，印与财相克，亦两不相谋也。如此之类，皆用之杂者也。

> 【徐注】官与伤不并用，财与印不并用，此通例也(除例外)。壬生未月，透己土官星而藏乙，则乙木无力以伤官。甲生辰月，透壬水印绶而藏戊，则辰土亦不能破印也。并透则为嫌矣。如地位不相碍，或干头另有制合，亦可救应。否则，不以吉论。
>
> 甲子 丁卯 己亥 戊辰
>
> 戊戌 丁酉 丙申 乙未 甲午 癸巳
>
> 此杨增新之造也。亥卯会合，年透官星，好在子水财星生官，官生印，而印生身，财官印得纯而不杂也。可惜时上少一点金，及身而止，不免后嗣艰耳。
>
> 癸未 甲子 丙戌 辛卯
>
> 癸亥 壬戌 辛酉 庚申 己未 戊午
>
> 此梁鸿志之造也。月令官星透出，然月令子水，为戌未所包围，而癸未又官坐伤地，丙辛相合，日元之情向财而不向官，各不相谋，似乎夹杂。但细按之，丙火合辛，使财不伤印，印制伤以存官，浊中有清，所以贵也。转辗救应，非细辨不知耳。

纯杂之理，不出变化，分而疏之，其理愈明，学命者不可不知也。

> 【徐注】变化之法，不外五合、三合、六合及生克制化。凡八字佳者，用神未有不纯者也，稍次则稍杂，愈次则愈杂。其例不胜备举，多看八字自明。

## 十二、论用神格局高低

八字既有用神，必有格局，有格局必有高低，财官印食煞伤劫刃，何格无贵？何格无贱？由极贵而至极贱，万有不齐，其变千状，岂可言传？然其理之大纲，亦在有情无情、有力无力之间而已。

> 【徐注】凡八字同一格局而有高低。高低之别，从大体言之，即是成败救应与用神纯杂；若细论之，则干支之藏透，位置之配合次序，喜忌闲神与日元之间隔与贴近，或喜用与日元之进气与退气，皆为格局高低之分。故有情无情、有力无力八个字，各个命造不同。学者是多看八字，神而明之，自然会悟，非文字所能详说也。试举例于下：
>
> 戊子 甲寅 戊午 甲寅
>
> 己亥 丙寅 戊子 甲寅
>
> 此两造同为煞重用印。上造日元坐午，两寅夹拱，财在年支，肋煞生印，印在坐下，贴近有力，两煞拱护，相生有情。下造同一用印，印复透干，但日元坐财，忌神贴近。两造同为贵格，同为财煞印相生，而下造不及上造，所谓同一格局而分高低也。

如正官佩印，不如透财，而四柱带伤，反推佩印。故甲透酉官，透丁合壬，是谓合伤存官，遂成贵格，以其有情也。财忌比劫，而与煞作合，劫反为用。故甲生辰月，透戊成格，遇乙为劫，逢庚为煞，二者相合，皆得其用，遂成贵格，亦以其有情也。

> 【徐注】身弱用官，宜于印化；身强用官，宜用财生。此官印格所以不及财官格之辉煌也。若四柱带伤，日元既有官克制，又被伤泄弱，虽用财可以化伤，而身弱不能任用财，反不如佩印之可以制伤护官，滋生日元，一印而三得其用也。甲透酉官者，甲生酉月，透出辛金官星，见丁火则官星被伤，有壬合丁，不但合去伤官，而丁壬化木，又助日元，化忌为喜，是为有情。
>
> 财格忌比劫争财，而透煞则财去党煞，亦犯格之忌，然劫煞并透而合，反两得其用。盖煞可以制劫，使其不争财，而劫可以合煞，使煞不攻身也。如甲生辰月而透戊，偏财成格也，乙庚并透，彼此牵制，财格藉以不破(参观论财格财带七煞节)。此以忌制忌，为有情而贵也。

身强煞露而食神又旺，如乙生酉月，辛金透，丁火刚，秋木盛，三者皆备，极等之贵，以其有力也。官强财透，身逢禄刃，如丙生子月，癸水透，庚金露，而坐寅午，三者皆均，遂成大贵，亦以其有力也。

> 【徐注】此为用官用煞之别。身强煞旺宜食制，身强官旺喜财生。乙生酉月，辛金透出。七煞格也。乙木支坐寅卯亥，干透比劫，秋木盛也。丁火透出，木盛则火亦有力。三者皆备，运行制煞之乡，必为极等之贵(参观论煞节)。以身煞食神均旺而有力也。举例如下：
>
> 癸未 辛酉 乙酉 丁亥，此阎锡山造
>
> 戊子 辛酉 乙未 丙子，此商震造
>
> 戊午 辛酉 乙卯 丙戌，此陆荣廷造
>
> 此三造皆所谓辛金透，丁火刚，秋木盛也。然须注意者，辛金必须透出，方为有力而成贵格。乙为柔木，不怕煞旺也，不透则不贵，丙丁亦以透出为美。如许世英造：
>
> 癸酉 辛酉 乙丑 辛巳
>
> 庚申 己未 戊午 丁巳 丙辰 乙卯 甲寅
>
> 乙木太弱，虽印透通根，不作从论，究嫌秋木不盛，丙火藏巳，三合牵绊，制煞无力。虽同为贵格，而较上三造，有高低之分。如若丁火透出，而辛金不透，则制过七煞，庸碌之人耳。非秋木不作此论。
>
> 丁未 己酉 乙亥 癸未
>
> 此造丁火透，秋木盛，而辛金不透也。不成格。
>
> 丙子 辛丑 乙巳 乙酉
>
> 此造辛金丙火均透，特为冬木而非秋木，不作此论。
>
> 丙生子月而癸水透，正官格也。支坐寅午禄刃之地，丙火身旺也。庚金露则官有财之生，财为官之引，官以财为根。运行财乡，必然大贵，以日元与财官皆有力也。举例如下：
>
> 辛酉 庚子 丙寅 癸巳
>
> 己亥 戊戌 丁酉 丙申 乙未 甲午
>
> 此造癸水透庚金露也。妙在日坐长生，时逢归禄，身旺能任财官，而财生官旺也。此造录自《滴天髓征义》。
>
> 己卯 丙子 丙寅 丙申
>
> 乙亥 甲戌 癸酉 壬申 辛未 庚午 己巳
>
> 此胡汉民造。惜癸水不透，庚金不露，而申冲寅，伤丙火之根，虽怀宝迷邦，名高天下，而用神不显，辅助无力，主持中枢，霖雨苍生，尚有待于岁运之扶助也。盖官逢财印，无刑冲，为官格之成，冲官则破格。此造财印相冲，虽不破格，而究嫌辅佐受损也。

又有有情而兼有力，有力而兼有情者。如甲用酉官，壬合丁以清官，而壬水根深，是有情而兼有力者也。乙用酉煞，辛逢丁制，而辛之禄即丁之长生，同根月令，是有力而兼有情者也。是皆格之最高者也。

> 【徐注】有情有力，前已分疏，兼而有之，更为美备。如正官佩印格，甲用酉官，壬合丁化伤护官为有情，壬水通根申亥为有力。食神制煞格，辛金透出，通根月令，为煞有力，而忌神则利其无力。如甲用酉官，壬为喜神，丁为忌神，故以壬通根为美。若丁火通根，则合之不去，为病不净，反为无情。乙用酉煞，透丁火制煞为喜神，见壬合丁为忌神，若壬通根，则印深夺食，更为破格。故有情有力之中，先须辨其喜忌也。

如甲用酉官，透丁逢癸，癸克不如壬合，是有情而非情之至。乙逢酉逢煞，透丁以制，而或煞强而丁稍弱，丁旺而煞不昂，又或辛丁并旺而乙根不甚深，是有力而非力之全，格之高而次者也。

> 【徐注】如上甲用酉官，透丁为伤，壬癸虽同为去伤护官，而癸不知壬。盖壬合为去之无形，且有化木帮身之益，癸克不过强而去之而己，不如化忌为喜为情之至。乙逢酉煞，以身强食煞并旺为合格，若稍有低昂，即非全美，必须运岁补其不足，方能发达。如煞强丁弱，须行食伤制煞之运；丁旺煞弱，须行煞旺之运；辛丁并旺而身弱者，必须行禄旺之运。不逢佳运，依然蠖屈，所以为格之次高者也。譬如上议身强煞旺节，所引阎商陆三造，丙火伤官制煞，不知丁火食神制煞为有力何则？丙火逢辛反怯，不能显其力。此商陆两造，所以不及阎造也。

至如印用七煞，本为贵格，而身强印旺，透煞孤贫，盖身旺不劳印生，印旺何劳煞助？偏之又偏，以其无情也。伤官佩印，本秀而贵，而身主甚旺，伤官甚浅，印又太重，不贵不秀，盖欲助身则身强，制伤则伤浅，要此重印何用？是亦无情也。又如煞强食旺而身无根，身强比重而财无气，或夭或贫，以其无力也。是皆格之低而无用者也。

> 【徐注】用神配合辅佐，全在合于日主之需要。故合于用，则伤官可以见官；不合于用，则财官皆害身之物。如印用七煞，本以印化煞生身为用，若身强印旺，煞印皆失其用，而旺极无泄，反日主之害，所谓偏之又偏也。伤官而需佩印，必因身弱伤旺，故以印滋身制伤而得其中和，若身与伤官并旺，已无佩印之必要。伤浅而加以印重，伤官被其克尽，印为破格之忌神矣。煞强印旺必须身强，方能制煞为权，若身无根，则泄交加，乌能抵当？身强比重，而用财必须有食伤之化，或有官煞制比劫以护财，若财浮露无根，则被比劫争夺以尽。所谓只旺得一个身子，妻子财帛，皆无其份，其为贫夭无疑。

然其中高低之故，变化甚微，或一字而有千钧之力，或半字而败全局之美，随时观理，难以拟议，此特大略而已。

> 【徐注】格局变化，非言说所能尽，譬如：
>
> 戊戌 辛酉 戊戌 丙辰
>
> 壬戌 癸亥 甲子 乙丑 丙寅 丁卯
>
> 辛金伤官为用，丙合辛金牵绊为病。
>
> 丙午 辛卯 戊寅 甲寅
>
> 壬辰 癸巳 甲午 乙未 丙申 丁酉
>
> 丙火化煞为用，辛金合丙牵绊为病。
>
> 两造同以合为病。上造丙辛遥合，牵制之力薄弱，下造丙辛贴近而辛在月干，牵制之力强大；上造丙火生戊而戊泄秀，下造丙火须克去辛金，方能化煞生身。格局高低，因以悬殊，其中变化，微之又微，在学者神而明之而已。

## 十三、论用神因成得败因败得成

八字之中，变化不一，遂分成败；而成败之中，又变化不测，遂有因成得败，因败得成之奇。

> 【徐注】八字成中有败，必是带忌，忌化为喜，则因败而得成矣。败中有成全凭救应，救应化为忌，则因成而得败矣。变化起于会合，而会合须看其能否改易原来之气质，以及是否合于日元之需要，方能判其成败也。

是故化伤为财，格之成也，然辛生亥月，透丁为用，卯未会财，乃以党煞，因成得败矣。印用七煞，格之成也，然癸生申月，秋金重重，略带财以损太过，逢煞则煞印忌财，因成得败也。如此之类，不可胜数，皆因成得败之例也。

> 【徐注】化伤为财者，如月支伤官，因会合而化伤为财，格因以成；然如辛生亥月，透丁，本金水伤官喜见官煞也，支逢卯未会财，则变为财党煞之局矣。印用七煞者，身弱，用印以化煞也，见财则破印党煞，本为所忌。如癸生申月，秋金重重，略见财则以财损印为用，去其太过，若逢煞则财去生煞，煞生旺印，为因成得败。然此须看其位置如何，非可一例，随步换形，即此可类推耳。

官印逢伤，格之败也，然辛生戊月，年丙时壬，壬不能越戊克丙，而反能泄身为秀，是因败得成矣。煞刃逢食，格之败也，然庚生酉月，年丙月丁，时上逢壬，则食神合官留煞，而官煞不杂，煞刃局清，是因败得成矣。如此之类，亦不可胜数，皆因败得成之例也。

> 【徐注】官印格以官生印为用，见伤官则破格，然辛生戊月，年丙时壬，则年干丙火，生月干戊土之印，印生日元，日元泄秀于壬，天干一顺相生；壬丙之间隔以戊土，壬不能克丙火，戊不能克壬水，丙火亦不能越戊而合辛金，而有相生泄秀之美，是反因伤官忌神而成格矣。煞刃格以煞制刃为用，见食神制煞则破格，然庚生酉月，年丙月丁，时上逢壬，则壬水食神，合官而不制煞，煞刃局清，是反因食神忌神而成格矣。此为因败得成之例。

其间奇奇怪怪，变幼无穷，惟以理权衡之，随在观理，因时运化，由他奇奇怪怪，自有一种至当不易不论。观命者毋眩而无主、执而不化也。

> 【徐注】因成而败、因败得成，其例不一，兹举两造如左：
>
> 癸丑 戊午 己巳 丁卯
>
> 丁巳 丙辰 乙卯 甲寅 癸丑 壬子
>
> 此南通张季直造。火炎土燥，赖癸水滋润，戊癸一合，去财为败；然因戊癸合化，格成专旺，此因败得成也。
>
> 丙子 戊戌 壬子 庚子
>
> 己亥 庚子 辛丑 壬寅 癸卯 甲辰
>
> 月令七煞，地支阳刃，煞刃格成也。是干透庚，偏印化煞，化煞本为美事，而在煞刃格，需要七煞抑刃，则偏印为破格，因成得败矣。
>
> 癸未 辛酉 乙酉 丁亥，此阎锡山造
>
> 戊子 辛酉 乙未 丙子，此商震造
>
> 戊午 辛酉 乙卯 丙戌，此陆荣廷造
>
> 此三造皆所谓辛金透，丁火刚，秋木盛也。然须注意者，辛金必须透出，方为有力而成贵格。乙为柔木，不怕煞旺也，不透则不贵，丙丁亦以透出为美。如许世英造：
>
> 癸酉 辛酉 乙丑 辛巳
>
> 庚申 己未 戊午 丁巳 丙辰 乙卯 甲寅
>
> 乙木太弱，虽印透通根，不作从论，究嫌秋木不盛，丙火藏巳，三合牵绊，制煞无力。虽同为贵格，而较上三造，有高低之分。如若丁火透出，而辛金不透，则制过七煞，庸碌之人耳。非秋木不作此论。
>
> 丁未 己酉 乙亥 癸未
>
> 此造丁火透，秋木盛，而辛金不透也。不成格。
>
> 丙子 辛丑 乙巳 乙酉
>
> 此造辛金丙火均透，特为冬木而非秋木，不作此论。
>
> 丙生子月而癸水透，正官格也。支坐寅午禄刃之地，丙火身旺也。庚金露则官有财之生，财为官之引，官以财为根。运行财乡，必然大贵，以日元与财官皆有力也。举例如下：
>
> 辛酉 庚子 丙寅 癸巳
>
> 己亥 戊戌 丁酉 丙申 乙未 甲午
>
> 此造癸水透庚金露也。妙在日坐长生，时逢归禄，身旺能任财官，而财生官旺也。此造录自《滴天髓征义》。
>
> 己卯 丙子 丙寅 丙申
>
> 乙亥 甲戌 癸酉 壬申 辛未 庚午 己巳
>
> 此胡汉民造。惜癸水不透，庚金不露，而申冲寅，伤丙火之根，虽怀宝迷邦，名高天下，而用神不显，辅助无力，主持中枢，霖雨苍生，尚有待于岁运之扶助也。盖官逢财印，无刑冲，为官格之成，冲官则破格。此造财印相冲，虽不破格，而究嫌辅佐受损也。

## 十四、论用神配气候得失

论命惟以月令用神为主，然亦须配气候而互参之。譬如英雄豪杰，生得其时，自然事半功倍；遭时不顺，虽有奇才，成功不易。

> 【徐注】用神须得时乘气，譬如夏葛冬裘，得时则贵。然亦有用神虽乘旺气而不贵者，则受气候之影响。故取用神，于扶抑之外，必须参合气候，即调候之法也。

是以印绶遇官，此谓官印双全，无人不贵。而冬木逢水，虽透官星，亦难必贵，盖金寒而水益冻，冻水不能生木，其理然也。身印两旺，透食则贵，凡印格皆然。而用之冬木，尤为秀气，以冬木逢火，不惟可以泄身，而即可以调候也。

> 【徐注】木生冬令，月令印绶，冻水不能生木，透官星则金从水势，益增其寒；透财星则水寒土冻，毫无生机，故财官皆无所用。寒木向阳，惟有见丙丁食伤则贵。如
>
> 庚寅 戊子 甲寅 丙寅，财官皆闲神，无所用之，其时上丙火清纯，以泄身调候为用，所谓用之冬木，尤为秀气。此前清某尚书之造也。然不仅冬木为然，冬土亦须调候，盖土金伤官生于冬令，必须佩印也。如前清彭刚直公玉麟之造，
>
> 丙子 辛丑 戊子 癸丑，丑中癸辛透出为贵征，然冬土寒沍，非丙火照暖，则用不显。喜其年上丙火，合而不化，运行南方，丙火得地，而戊土辛癸，皆得显其用，亦调和气候为急也(此造《命鉴》所批，误以为倒冲，近方悟得；因悟古来奇异格局，大多类此耳。附识于此，以志我过)。

伤官见官，为祸百端，而金水见之，反为秀气。非官之不畏夫伤，而调候为急，权而用之也。伤官带煞，随时可用，而用之冬金，其秀百倍。

> 【徐注】此言金水伤官也。月令伤官，本以官煞为忌，独有金水伤官，生于冬令，金寒水冷，以见火为美，不论官煞也。更须身印两旺，财官通根，方为贵格。如
>
> 甲申 丙子 庚辰 甲申，木火无根，虽小富而不贵，且不能用财官，身旺以伤官泄秀为用，特丙火调候，为配合所不可缺，否则，清寒之造也。更有调候虽得其宜而身弱者，如
>
> 丁巳 壬子 辛巳 丁酉，丁火虽通根，而日元泄气重，须以酉金扶身为用，亦为贵格。随宜配置，并无一定，特冬令金水，不可缺火，非定以为用也。

伤官佩印，随时可用，而用之夏木，其秀百倍，火济水，水济火也。

> 【徐注】此亦调候之意也。凡佩印必缘身弱，而木火伤官，生于夏令之佩印，润土生木，得其中和为美。如
>
> 庚辰 壬午 甲辰 丁卯，夏木丁火吐秀，日辰时卯，身不为弱，然喜壬水润泽，更得庚金生印，两辰泄火之燥，生金蓄水，配置中和，为清某观察造也。然甲寅坐禄，时逢卯木，日元已旺，不藉佩印，但贵小，不及佩印之秀耳，非如金水之必须见火也。

伤官用财，本为贵格，而用之冬水，即使小富，亦多不贵，冻水不能生木也。

> 【徐注】承上文金水伤官而言。金水伤官，以木为财，伤官生财，本为美格，而冬令无火，见财无用，因冻水不能生木也。若为水木伤官，见财最美，盖财即火也。总之以调候为急。如
>
> 甲子 丙子 癸亥 乙卯，水木假伤官用财，名利两全；又
>
> 己未 乙亥 癸亥 丙辰，汪大发之造也，用丙火之财，亦调候之意也。书云，“惟有水木伤官格，财官两见始为欢”，其实水木喜财，金水喜官也。当分别观之。

伤官用财，即为秀气，而用之夏木，贵而不甚秀，燥土不甚灵秀也。

> 【徐注】承上木火伤官而言。夏木用财，如
>
> 戊戌 丁巳 甲寅 己巳，火旺木焚，而四柱无印，不得已取土泄火之气，行印运被土回克，非特不贵，富亦难期。

春木逢火，则为木为通明，而夏木不作此论；秋金遇水，则为金水相涵，而冬金不作此论。气有衰旺，取用不同也。春木逢火，木火通明，不利见官；而秋金遇水，金水相涵，见官无碍。假如庚生申月，而支中或子或辰，会成水局，天干透丁，以为官星，只要壬癸不透露干头，便为贵格，与食神伤官喜见官之说同论，亦调候之道也。

> 【徐注】春木逢火，木火通明；夏木逢火，火旺木焚；秋金遇水，金水相涵；冬金遇水，水荡金沉。此乃气候之衰旺，不能一例论。夏木冬金，真伤官也，反不及假伤官之美矣。春木逢火见官，如
>
> 甲申 丙寅 甲申 庚午，木嫩金坚，庚金通根于申，必须取丙火制庚为用，为儿能救母。若庚金轻而无根，则置之不用，如
>
> 戊寅 甲寅 甲寅 庚午，反可取贵也。庚生申月而合水局，为金水假伤官，喜见官星，与冬金真伤官相同。壬癸透露则伤害官星，不论秋冬，为忌亦同。

食神虽逢正印，亦谓夺食，而夏木火盛，轻用之亦秀而贵，与木火伤官喜见水同论，亦调候之谓也。

> 【徐注】食神伤官同类，正印固可夺食，偏印可制伤。只要干头支下不相冲突，则各得其用，此八字所以贵于配置适宜也。如一造
>
> 甲寅 庚午 乙卯 丙子，食轻为印所冲，官轻无财，为丙所克，乃乞丐之命也。

此类甚多，不能悉述，在学者引伸触类，神而明之而已。

> 【徐注】观上述变化之法，可知用神以及辅佐，最要者在合于日主之需要。倘能合于需要，伤官不妨见；不合需要，财官同为害物。更有两神成象，如水火对峙，非木调和不可，即使四柱无木，亦必待木运，弥其缺憾，方能发迹。以其需要为木，所谓通关是也。取用于四柱之外，更为奇者矣。
>
> 凡八字必以中和为贵，偏旺一方，而无调剂之神，虽成格成局，亦不为美。如
>
> 戊戌 己未 戊戌 丙辰，稼穑格也，但辰被戌冲，火土偏燥，气不中和，戌中辛金不能引出，子嗣亦艰，不但不能富贵也。运以金地为美，运至财地，以原局无食伤之化，群劫争财，不禄。此为舍侄某之造，可见调候之重要也。

## 十五、论相神紧要

月令既得用神，则别位亦必有相，若君之有相，辅者是也。如官逢财生，则官为用，财为相；财旺生官，则财为用，官为相；煞逢食制，则煞为用，食为相。然此乃一定之法，非通变之妙。要而言之，凡全局之格，赖此一字而成者，均谓之相也。

> 【徐注】相神又名喜神。财官食印，互相为用，必有所主，主为用，佐其主者为相。如《三命通会》正官格，逢官看财，以财为引，即以财为相也；以印为护，即以印为相也；正财格逢财看官，以食为引，即以官与食为相也。无财与印，不能用官；无官或食，不能用财，全局之格，赖此而成。推而言之，凡为全局之救应而藉以成格者，皆相也。

伤用神甚于伤身，伤相甚于伤用。如甲用酉官，透丁逢壬，则合伤存官以成格者，全赖壬之相；戊用子财，透甲并己，则合煞存财以成格者，全赖己之相；乙用酉煞，年丁月癸，时上逢戊，则合去癸印以使丁得制煞者，全赖戊之相。

> 【徐注】成败救应节云：“成中有败，必然带忌；败中有成，全赖救应”，救应之神，即相神也。合去忌神者为相，制化忌神者亦为相。如甲用酉官，见丁为伤，透壬合丁，透癸制丁，合伤与制伤，同为去忌成格，皆相也。戊用子财，而有己劫争财，干透庚辛食伤以化劫生财，亦相也(参见成败救应节)。以上论天干之相。

癸生亥月，透丙为财，财逢月劫，而卯未来会，则化水为木而转劫以生财者，全赖于卯未之相。庚生申月，透癸泄气，不通月令而金气不甚灵，子辰会局，则化金为水而成金水相涵者，全赖于子辰之相。如此之类，皆相神之紧要也。

> 【徐注】此言地支之救应，三合六合，同一功用。如癸生亥月，不见卯未而见寅，则寅亥化木，转而生才，亦相也。更有会合解冲为救应者，如庚用午官，而子冲隔丑，则子丑合而解冲，官格以成，是以丑为相也。见寅卯，则水生木，木生午火以解冲，则寅卯为相也。更有甲用酉官，逢午为伤，得子冲去午而官格以成，是子为相也。千变万化，要在随局配置。以上论地支之相。

相神无破，贵格已成；相神相伤，立败其格。如甲用酉官，透丁逢癸印，制伤以护官矣，而又逢戊，癸合戊而不制丁，癸水之相伤矣；丁用酉财，透癸逢己，食制煞以生财矣，而又透甲，己合甲而不制癸，己土之相伤矣。是皆有情而化无情，有用而成无用之格也。

> 【徐注】上文云成中有败，必是带忌，有忌而无救应之神，是为破格，或救应之神被伤，亦是破格，所谓相神有伤也。甲用酉官，透丁逢癸，癸为印，制伤护官，乃救应之神也，又透戊合癸，则救应被伤矣。不特天干如此，支神亦同。如上节癸生亥月，透丙为财，财为月建所劫，逢卯来会，或逢寅来合，则化劫为财而成格；如卯逢酉冲，寅逢申冲，则寅卯之相被伤而破格矣。参观用神变化及成败救应节。

凡八字排定，必有一种议论，一种作用，一种弃取，随地换形，难以虚拟，学命者其可忽诸？

> 【徐注】凡看八字，必合全局，何者为用，何者为相，必有一种理论，用必合于日元之需要，而相必合于用神之需要。分疏明白，自有一定不易之理。试举一例，如左：
>
> 戊戌 甲子 己巳 戊辰
>
> 乙丑 丙寅 丁卯 戊辰 己巳 庚午 辛未
>
> 月令偏财，为我之财，本当以财为用，但以生于十一月，水寒土冻，调候为急，故以巳中丙火为用神也。但比劫重重，争财为病，甲木官星制住比劫，使群劫不能争财，兼以生丙火是以甲木为相神也。运行木火之地，富贵兼全，详见星辰篇。

## 十六、论杂气如何取用

四墓者，杂气也，何以谓之杂气？以其所藏者多，用神不一，故谓之杂气也。如辰本藏戊，而又为水库，为乙余气，三者俱有，于何取用？然而甚易也，透干会取其清者用之，杂而不杂也。

> 【徐注】金木水火，各旺一方，土居中央，无时不旺，而寄于四隅，辰戌丑未四个月，各旺十八日。何以谓之杂气？十二支除子午卯酉为专气外，寅甲巳亥与辰戌丑未，皆藏三干。所藏多寡，似非杂之本义，特寅申巳亥所藏，乃方生之气与当旺之气，长生禄旺，气势相通，而辰戌丑未所藏，则各不相谋。如辰中戊为本气，仅占十八日，乙为余气，水为墓库，意义效用各别，故谓之杂。取用之法，如干头透出，支会为局，则以所透之干、所会之局为用，盖透则用清，会则力大也。不透不会，则仅以土论，其所藏之物既不秉令，力量微弱，不能为用也。又辰丑为湿土，戌未为燥土，其用各别，亦不能概论也。

何谓透干？如甲生辰月，透戊则用偏财，透癸则用正印，透乙则用月劫是也。何谓会支？如甲生辰月，逢申与子会局，则用水印是也。一透则一用，兼透则兼用，透而又会，则透与会并用。其合而有情者吉，其合而无情者则不吉。

> 【徐注】透干者以中所藏之神，透于干也。凡八字支中所藏，必须透干；天干所用，必须通根。《滴天髓》云：“天全一气，不可使地德莫之载；地全三物，不可使天道莫之容。”三物者，即支中所藏三神也。透于干，即是天道能容；天干通根，即是地德能载。譬如辰土透戊，为当旺之气，无论矣，乙癸虽力量不足，而透出干头，其用显著。会支者，支辰会合也。会子申则化水，合酉则化金。会合成局，其势强盛，故不论为喜为忌，既透干会支，则不能不顾及。喜则为有情而吉，忌则为无情而凶。

何谓有情？顺而相成者是也。如甲生辰月，透癸为印，而又会子会申以成局，印绶之格，清而不杂，是透干与会支，合而有情也。又如丙生辰月，透癸为官，而又逢乙以为印，官与印相生，而印又能去辰中暗土以清官，是两干并透，合而情也。又如甲生丑月，辛透为官，或巳酉会成金局，而又透己财以生官，是两干并透，与会支合而有情也。

> 【徐注】此专论透干支之有情无情，非就全局之喜忌言也。如甲生辰月，为月令偏财透癸，而又会子会申，则财化为印，印绶之格成矣。然而身强印旺，或取食伤以泄秀，或取财星以损印(须时上另见财星，辰土会合化水局，不能再取以损印)。食伤与财，即上文之相神，赖以成格局，非干支透与会，即可以为用也。丙生辰月，癸乙并透，官印相生为有情。身强以官为用，另取财以生官；身弱取印为用，即以印化官，甲生丑月亦然。虽云兼用，必有所注重，须看全局之喜忌，日元之需要而定之。

何谓无情？逆而相背者是也。如壬生未月，透己为官，而地支会亥卯以成伤官之局，是透官与会支，合而无情者也。又如甲生辰月，透戊为财，又或透壬癸以为印，透癸则戊癸作合，财印两失，透壬则财印两伤，又以贪财坏印，是两干并透，合而无情也。又如甲生戌月，透辛为官，而又透丁以伤官，月支又会寅会午以成伤官之局，是两干并透，与会支合而无情也。

> 【徐注】合而无情，即是带忌，局中如无救应，则为败格。如壬生未月，干透官而支会伤，柱有重印，制伤以护官，或身旺有财，化伤以生官，皆所谓救应也。甲生辰月，壬戊财印两透，如财印分居年时，中隔以官，官能化财生印，隔以劫，制财护印，或隔以丁火伤官，合去印以就财，皆所谓救应也。甲生戌月亦然。如无救应，是为败格，贫贱之局也。

又有有情而卒成无情者，何也？如甲生辰月，逢壬为印，而又逢丙，印绶本喜泄身为秀，似成格矣，而火能生土，似又助辰中之戊，印格不清，是必壬干透而支又会申会子，则透丙亦无所碍。又有甲生辰月，透壬为印，虽不露丙而支逢戌位，戌与辰冲，二者为月冲而土动，干头之壬难通月令，印格不成，是皆有情而卒无情，富而不贵者也。

> 【徐注】有情而卒无情者，须看地位配置如何。如甲生辰月，而为丙年壬辰月，则丙火为壬水所制，不能泄甲木之秀。若为甲日丙寅时，与辰土相隔，则丙火泄秀而不生辰土也。会申会子，则印格清，而能否用丙泄秀，仍须看地位，非可一例言也。盖壬透自辰，水浮露，不能为用，是为印格之成而不成，谓富而不贵者。以其浊而不清，非不用印即可以富格视之也。

又有无情而终有情者，何也？如癸生辰月，透戊为官，又有会申会子以成水局，透干与会支相克矣。然所克者乃是劫财，譬如月劫用官，何伤之有？又如丙生辰月，透戊为食，而又透壬为煞，是两干并透，而相克也。然所克者乃是偏官，譬如食神带煞，煞逢食制，二者皆是美格，其局愈贵。是皆无情而终为有情也。

> 【徐注】无情而终有情者，相克适以成也。原文甚明，特用官更须官旺；若用财生官，须透露干头，不为比劫所夺；或见食以化劫，与月劫用官同例。丙生辰月，戊壬并透，则戊强而壬弱，盖戊为当旺之气，壬煞须有财生印化，方能用之，与食神带煞、煞逢食制同例。如乐吾自造
>
> 丙戌 壬辰 丙申 丙申，辰中壬水透出，以辰中乙木化煞为用是也(生于清明后一日乙木司令，故可用)。

如此之类，不可胜数，即此为例，旁悟而已。